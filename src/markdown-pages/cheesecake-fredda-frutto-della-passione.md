---
title: "Cheesecake fredda con frutto della passione"
slug: "cheesecake-fredda-con-frutto-della-passione"
date: "2017-10-15"
categories: 
  - "dolci"
  - "ricette-estive"
tags: 
  - "cheesecake"
  - "formaggio-spalmabile"
  - "frutto-della-passione"
  - "goloso"
  - "lime"
  - "mascarpone"
  - "ricette-facili"
coverImage: "../images/Cheesecake-frutto-passione.jpg"
---

Una ricetta golosa, fresca ed originale che combina la cremosità e la dolcezza del mascarpone con la nota acida e fresca del frutto della passione ed un biscotto di base leggermente salato.

Provate anche voi questa cheesecake con frutto della passione!

**Ingredienti per una tortiera di diametro ∅22 cm:**

- 200 g di biscotti secchi
- 80 g di burro
- 250 g di mascarpone
- 250 g di yogurt naturale
- 200 ml di panna
- Mezzo bicchiere di succo di lime (2 lime)
- 10 g di gelatina in fogli
- 120 g di zucchero a velo (dipenderà dall'acidità dei vostri lime)
- 1 pizzico di sale per la crema e 1 per la base
- circa 5 frutti della passione

**Procedimento:**

Mettete i biscotti in un frullatore con un pizzico grande di sale e tritateli finemente, ora aggiungete il burro freddo e frullate finché tutto il composto si sia omogeneizzato e si sia formata una palla. Vogliamo ottenere una base dolce di biscotti con una nota leggermente salata. Trasferite il composto di biscotti nella tortiera e schiacciatelo bene con le mani o con l'aiuto di un cucchiaio fino a creare una base solida ed omogenea, create anche un bordo abbastanza alto e regolare lungo tutta la circonferenza. Ora mettetelo in frigo a rassodare.

Mettete 10 g di gelatina in ammollo in acqua fredda per 10 minuti. Successivamente strizzate la gelatina dalla sua acqua e mettetela in un pentolino insieme a mezzo bicchiere di succo di lime, quindi scaldate leggermente facendo sciogliere bene la gelatina ed infine spegnete il fuoco e lasciate che arrivi a temperatura ambiente.

Nel frattempo montate la panna ben fredda con delle fruste elettriche finché risulti ben montata. In un’altra ciotola aggiungete lo zucchero a velo setacciato, il mascarpone, lo yogurt ed un pizzico di sale, frullate anche questo con la frusta elettrica fino ad ottenere un composto morbido e cremoso. Incorporate la panna delicatamente mescolando dal basso verso l’alto con un una spatola.

Quando la gelatina si sarà raffreddata, aggiungetela delicatamente al composto e mescolate per incorporare il tutto in modo omogeneo. Non versate la gelatina calda altrimenti, a causa dello sbalzo termico, la gelatina si solidificherà all’istante creando fastidiosi grumi. Versate il composto nella tortiera con la base di biscotti e riponetela in frigorifero per 2 - 3 ore.

![](https://cucinadalnord.it/wp-content/uploads/2017/10/cheesecake-frutto-passione1.jpg)

Servite la vostra cheesecake accompagnata dal succo del frutto della passione che le conferirà una nota fresca ed esotica.

Qui trovate tutte le ricette di cheesecake che ho provato fino ad ora [https://cucinadalnord.it/tag/cheesecake/](https://cucinadalnord.it/tag/cheesecake/)

