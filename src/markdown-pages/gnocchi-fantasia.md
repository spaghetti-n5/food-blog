---
title: "Gnocchi fantasia"
date: "2017-06-23"
categories: 
  - "gnocchi"
  - "primi-piatti"
  - "ricette-estive"
  - "ricette-vegetariane"
tags: 
  - "mozzarella"
  - "pomodorini"
  - "ricette-vegetariane"
  - "zucchine"
coverImage: "../images/gnocchi-ripieni.jpg"
---

**Ingredienti per 4 persone:**

- 1 kg di patate
- 300 g di farina 0
- un pizzico di sale
- 1 mozzarella di buona qualità
- 2 zucchine
- 15 pomodorini ciliegini gialli e rossi
- 2 scalogni
- Basilico
- Sale e pepe
- Olio extra vergine di oliva
- 2 cucchiai di parmigiano grana

 

**Procedimento:**

Preparate gli gnocchi di patate seguendo la ricetta Gnocchi di patate e tagliateli a cilindretti.

Preparate ora il ripieno degli gnocchi. Prima di tutto tagliate la mozzarella a piccoli cubetti e lasciate che perda bene il siero. Nel frattempo stufate lentamente, in una padella con un goccio di olio, uno scalogno tritato e successivamente aggiungete le zucchine tagliate a piccoli cubetti, sale e pepe. Saltatele per pochi minuti così rimarranno al dente e lasciatele a parte a raffreddare.

Ora passiamo alla preparazione del sugo. In una larga padella soffriggete uno scalogno tritato con un goccio di olio, aggiungete i pomodorini tagliati in quattro, sale e pepe. Anche qui realizzate una cottura veloce che mantenga la consistenza ed il sapore fresco dei pomodorini.

Ora farcite gli gnocchi: con la mano infarinata, prendete uno gnocco a forma di cilindro e schiacciatelo con il pollice, nella fossetta che si è formata mettete un cucchiaino di zucchine e chiudete per bene pizzicando con le dita e passandoli nella farina. Seguite lo stesso procedimento inserendo all'interno un cubetto di mozzarella. Lasciate alcuni degli gnocchi semplici senza ripieno. La porzione ideale è di 5 gnocchetti con la mozzarella, 5 con le zucchine e una decina semplici, risulterà così un piatto divertente e leggero da mangiare.

Tuffate in acqua bollente salata prima gli gnocchi semplici, poi quelli ripieni di zucchine ed infine quelli con la mozzarella, che trasferirete mano a mano appena verranno a galla nella padella con il sugo di pomodorini. Aggiungete il parmigiano grattugiato e create una golosa cremina aiutandovi con due cucchiai di acqua di cottura. Servite con foglie di basilico fresco.
