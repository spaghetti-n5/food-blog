---
title: "Quesadillas con funghi champignon"
date: "2017-08-27"
categories: 
  - "cucina-messicana"
  - "cucine-del-mondo"
  - "ricette-vegetariane"
  - "secondi-piatti"
tags: 
  - "avocado"
  - "champignon"
  - "formaggio"
  - "guacamole"
  - "quesadillas"
coverImage: "../images/Quesadillas-con-champignon2.jpg"
---

La Quesadilla mexicana è una tortilla di mais ripiena di formaggio o di altri ingredienti che si consuma calda. Vi propongo una versione tradizionale e molto popolare, la quesadilla con funghi champignon, da accompagnare con un buon guacamole fatto in casa!

 

**Ingredienti per 2 quesadillas:**

Per l'impasto:

- 90 g di farina 00
- Acqua calda (circa mezzo bicchiere)
- 4 pizzichi di sale

Per il ripieno:

- 10 – 15 funghi champignon
- 1 cipolla
- Un pizzico di paprica dolce
- Olio di semi
- Sale e pepe
- Mezzo peperoncino verde fresco (a piacere)
- Formaggio a listarelle (gouda, mozzarella o quello che più vi piace)
- Prezzemolo fresco o coriandolo

Per il guacamole:

- 1 avocado morbido
- 1 pomodoro maturo
- Mezza cipolla bianca
- Limone
- Sale e pepe nero
- Tabasco verde
- Olio extravergine di oliva

 

**Procedimento:**

Iniziate preparando l'impasto per la quesadilla: setacciate la farina in una ciotola, aggiungete il sale e versate l'acqua calda poco a poco nell'impasto. Amalgamate il tutto inizialmente con l'aiuto di una forchetta e successivamente, quando l'impasto avrà ottenuto una consistenza lavorabile, con le mani lavorandolo per circa 5 minuti. Dividete ora l'impasto in 2 e impastate ogni pallina singolarmente ripiegando la pasta su sé stessa più volte, formate quindi due piccole palline e lasciatele riposare per una trentina di minuti ben infarinate.

Preparate il guacamole: tagliate la cipolla a cubetti molto piccoli e lasciatela in una ciotola con acqua fredda per almeno una decina di minuti in modo che perda il suo sapore forte ed invasivo. Tagliate allo stesso modo il pomodoro a cubetti piccoli e lasciatelo da parte così perderà l'acqua in eccesso. Schiacciate l'avocado con una forchetta ed aggiungete la cipolla ben scolata ed il pomodoro. Salate abbondantemente, aggiungete il pepe nero macinato, qualche goccia di tabasco e di limone. Mescolate il tutto ed infine aggiungete un filo di olio extravergine di oliva saporito.

Preparate ora il ripieno della vostra quesadillas: tagliare la cipolla a cubetti e soffriggetela in una padella con un goccio di olio di semi, aggiungete a piacere qualche fettina di peperoncino verde fresco se vi piace il gusto leggermente piccante. Soffriggete la cipolla a fuoco dolce stando attenti che non si bruci, quando risulterà morbida potete aggiungere I funghi champignon che avrete precedentemente affettato. Cuocete il tutto con un pizzico di sale, una macinata di pepe ed un pizzico di paprica dolce, aggiungete a fine cottura una bella manciata di prezzemolo o coriandolo fresco.

Stendete ora il vostro impasto con un mattarello cercando di ottenere una forma circolare ed abbastanza sottile. Ponete la vostra quesadilla su una padella ben calda e cucinatela per circa 2 minuti per lato, ripetete l'operazione con la seconda quesadilla e mettetele da parte.

Disponete uno strato di formaggio su una metà della quesadilla, aggiungete il ripieno di funghi ed altro formaggio, un po' di prezzemolo fresco e richiudetela a metà; farcitela con tanto formaggio! Ponete nuovamente la quesadilla sulla padella calda, questa volta non troppo perché dovrete fare in modo che il formaggio si sciolga bene senza che si bruci, su un lato e sull'altro. Servite le vostre quesadillas tagliate a triangoli con la salsa guacamole.

![Quesadillas messicana con formaggio e funghi champignon, accompagnati da salsa guacamole](https://cucinadalnord.it/wp-content/uploads/2017/08/Quesadillas-con-champignon3.jpg)
