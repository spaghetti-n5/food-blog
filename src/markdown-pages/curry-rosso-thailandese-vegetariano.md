---
title: "Curry rosso thailandese vegetariano"
date: "2017-09-24"
categories: 
  - "cucina-thailandese"
  - "cucine-del-mondo"
  - "ricette-vegetariane"
  - "secondi-piatti"
tags: 
  - "curry"
  - "latte-di-cocco"
  - "ricette-facili"
  - "ricette-vegetariane"
  - "riso-jasmine"
  - "verdure"
coverImage: "../images/Curry-rosso.jpg"
---

Vi propongo una variante vegetariana di una ricetta tipica della cucina thailandese basata sull'utilizzo della pasta di curry rosso, latte di cocco e succo di lime.

 

**Ingredienti per 2 persone:**

- 400 ml di latte di cocco
- 1 melanzana piccola o se le trovate utilizzate le melanzane thailandesi
- 1/2 zucchina
- 10 tegoline
- 1/2 peperone rosso
- 1 carota
- 1 cipolla
- 4 funghi champignon
- 2 cucchiai di pasta di curry rosso
- 4 foglie di lime
- 100 g di riso jasmine
- 2 cucchiai di olio di semi
- Coriandolo fresco
- 2 cucchiai di succo di lime
- 2 cucchiai di salsa di pesce (sostituitela con del semplice sale per la versione vegetariana)
- 1 cucchiaio di zucchero

 

**Procedimento:**

La pasta di curry rosso è un preparato tipico della cucina thailandese costituito da: peperoncini rossi freschi, lemongrass, aglio, scalogno, sale, galangal, cumino, semi e radici di coriandolo e pepe.

Iniziate con la preparazione delle verdure: pelate le carote e tagliatele diagonalmente spesse circa 0.5 cm, tagliate allo stesso modo anche la zucchina. Tagliate le melanzane a fette e poi in quattro, i pezzi dovranno risultare parecchio grandi. Tagliate la cipolla in 4 pezzi e sfogliatela leggermente. Tagliate anche i funghi in quattro parti e le tegoline a metà.

Cucinate il riso in acqua bollente salata, seguendo le indicazioni sulla confezione.

Scaldate il wok con 2 cucchiai di olio di semi e aggiungete la pasta di curry, scaldate bene finché il curry inizia a rilasciare tutti i suoi profumi. Aggiungete poco a poco il latte di cocco, dissolvendo la pasta di curry all’interno e creando una salsa omogenea. Strappate la nervatura centrale alle foglie di lime e aggiungetele alla salsa.

Non appena il latte di cocco prende il bollore, procedete alla cottura delle verdure in modo graduale a fuoco medio. Aggiungete inizialmente le carote, trascorsi 5 minuti aggiungete le melanzane e la cipolla. Dopo 10 minuti aggiungete le zucchine, i funghi e le tegoline. Lasciate sobbollire per 10 minuti a fuoco medio-alto e successivamente per 2 minuti a fuoco basso.

Le verdure dovranno risultare cotte ma ancora al dente e la pasta di curry dovrà essere lucida e dovrete poter notare che l’olio naturale intrinseco della pasta di curry si sia separato creando delle goccioline rosse.

Ultimata la cottura aggiungete un cucchiaio di zucchero, 2 cucchiai di salsa di pesce e abbondante lime. Servite ben caldo con foglie di coriandolo fresco e riso.
