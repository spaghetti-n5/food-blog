---
title: "Torta al cacao senza uova"
date: "2017-09-02"
categories: 
  - "dolci"
  - "ricette-vegetariane"
tags: 
  - "cacao-amaro"
  - "caffe"
  - "formaggio-spalmabile"
  - "goloso"
  - "marmellata"
  - "ricette-facili"
coverImage: "../images/Torta-al-cacao-senza-uova.jpg"
---

Vi propongo una torta al cacao senza uova molto gustosa e profumata che rimarrà morbidissima per 3 - 4 giorni. Potete servire la torta semplicemente così cosparsa di zucchero a velo per colazione o potete farcirla per ottenere un effetto più raffinato ed elegante, da servire magari per il dopocena.

 

**Ingredienti per una teglia di diametro 22 cm:**

- 210 g di farina
- 75 g di cacao amaro
- 230 g di zucchero semolato
- 1 cucchiaino di caffè
- 1 bustina di lievito per dolci (16 g)
- 420 ml di latte
- 1 goccio di limone
- 40 ml di olio di semi
- 1 pizzico di sale

Per la farcitura:

- Mezza confezione di formaggio spalmabile (circa 50 g)
- Marmellata di fragole
- Un goccio di latte
- 1 cucchiaio di zucchero a velo

 

**Procedimento:**

In una ciotola aggiungete gli ingredienti secchi: la farina, il lievito ed il cacao setacciati, lo zucchero, il sale e un cucchiaino di caffè. In un altro contenitore preparate gli ingredienti umidi: il latte, l'olio di semi ed il succo di limone.

Versate quindi gli ingredienti umidi su quelli secchi ed amalgamate bene con un cucchiaio fino ad ottenere un composto liscio e cremoso. Imburrate una tortiera di 22 cm di diametro, spolverizzatela con la farina e versate il composto.

Infornate in forno preriscaldato a 160 C per 45 - 50 minuti, provate la cottura con uno stuzzicadenti. Toglietela dal forno e lasciatela raffreddare, la torta rimarrà morbidissima per 3 - 4 giorni.

![](https://cucinadalnord.it/wp-content/uploads/2017/09/Torta-al-cacao-senza-uova1.jpg)

Potete servire la torta semplicemente così cosparsa di zucchero a velo o potete farcirla seguendo le indicazioni sotto.

Con un seghetto dividete la torta in due parti. Preparate in una ciotolina una crema veloce mescolando mezza confezione di formaggio spalmabile, circa un cucchiaio di zucchero a velo (regolate a piacere la dolcezza) ed un goccio di latte per ammorbidirne la consistenza ed ottenere un composto cremoso. Spalmate uno strato di crema sulla base della torta e successivamente uno strato di marmellata di fragole, quindi richiudete la torta con l'altra meta e servite!

![](https://cucinadalnord.it/wp-content/uploads/2017/09/Torta-al-cacao-senza-uova2-1.jpg)
