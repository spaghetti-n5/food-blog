---
title: "Babaganoush di melanzane"
slug: "babaganoush-di-melanzane"
date: "2017-07-26"
categories: 
  - "antipasti-ed-aperitivi"
  - "cucine-del-mondo"
  - "ricette-estive"
  - "ricette-vegetariane"
tags: 
  - "babaganoush"
  - "cucina-mediorientale"
  - "melanzane"
coverImage: "../images/babaganoush.jpg"
---

Il babaganush è una salsa di origini mediorientali composta principalmente da polpa di melanzane e spezie varie. Data la sua grande diffusione è possibile trovare differenti varianti di questa ricetta, ma la sua preparazione rimane generalmente invariata; consiste nel cuocere le melanzane in forno o alla griglia, frullarne la polpa e condirla con olio, sale e aromatizzarla con aglio, succo di limone e tahina. Viene consumato solitamente come antipasto, per accompagnare le falafel o come salsa servita insieme ai tipici pani arabi come pita e naan. Viene spesso accompagnato all'hummus.

**Ingredienti:**

- 2 melanzane piccole
- 1 ½ cucchiaio di thaina
- 1 cucchiaio di succo di limone
- 1 pizzico di cumino in polvere
- 1 aglio
- Olio extravergine di oliva
- Sale
- Cardamomo nero (a piacere)

 

**Procedimento:**

Tagliate le melanzane a metà, incidete la polpa con un coltello e cuocetele in forno a 180°C per 20 minuti circa o finché risultino morbide. Quindi lasciatele raffreddare e togliete la pelle.

Per ottenere un sentore di aglio ma non eccessivo, non inseritelo all'interno della salsa ma schiacciatelo e strofinatelo solo sulle pareti del frullatore. Nel frullatore aggiungete quindi la polpa delle melanzane, la thaina, il succo di limone, il cumino in polvere e salate a piacimento. Frullate il tutto fino ad ottenere una consistenza morbida e cremosa.

Un aspetto caratteristico del babaganoush è il suo sentore di affumicato caratteristico delle melanzane, potete enfatizzarlo grattugiato all'interno mezza bacca di cardamomo nero.

Servite il babaganoush con abbondante olio extra vergine di oliva e del pane pita.

