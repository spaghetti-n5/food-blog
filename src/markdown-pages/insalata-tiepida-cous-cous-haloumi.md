---
title: "Insalata tiepida con cous cous e haloumi"
slug: "insalata-tiepida-con-cous-cous-e-haloumi"
date: "2017-09-02"
categories: 
  - "ricette-estive"
  - "ricette-vegetariane"
  - "secondi-piatti"
tags: 
  - "champignon"
  - "cous-cous"
  - "haloumi"
  - "ricette-facili"
  - "zucchine-grigliate"
coverImage: "../images/Insalata-tiepida-con-cous-cous-e-haloumi.jpg"
---

D'origine nordafricana, il cous cous è sempre più diffuso nella cucina italiana, ottimo per primi piatti dal gusto esotico o per piatti unici profumati e freschi. La sua consistenza e profumo sono la base perfetta di ricette gustose che danno vita a sfiziosi couscous di carne o a più leggeri couscous alle verdure, serviti caldi o freddi come insalata.

Vi propongo una insalata tiepida di verdure grigliate e cous cous caratterizzata dall'utilizzo del Haloumi, un formaggio molto popolare a Cipro, nel Levante, in Grecia e Turchia.

Haloumi o Halloumi è un formaggio semi-duro proveniente dall'isola di Cipro, conservato in salamoia e preparato con una miscela di latte di capra e di pecora, e talvolta anche latte vaccino. Ha un alto punto di fusione e quindi può essere facilmente fritto o grigliato.

 

**Ingredienti per 2 persone:**

- 90 g di cous cous
- 150 g di formaggio haloumi
- 1 zucchina tagliata a fette sottile
- 1 cipolla rossa
- 10 funghi champignon bruni piccoli
- 1 aglio, prezzemolo e olio extravergine di oliva
- Sale e pepe nero
- Succo di limone
- 1 pomodoro tagliato a cubetti
- Basilico fresco

 

**Procedimento:**

Per prima cosa preparate il cous cous secondo le indicazioni riportate sulla confezione, aggiungendo un goccio di olio, circa mezzo cucchiaino di sale e acqua bollente. Lasciate che si gonfi e sgranatelo.

Preparate un pesto veloce in un mortaio: pestate un mazzetto di prezzemolo fresco con un pizzico di sale e olio extravergine di oliva saporito, aggiungete del pepe macinato, un goccio di limone e uno spicchio di aglio schiacciato da lasciare in infusione. Questo sarà il condimento della vostra insalata tiepida.

Tagliate il pomodoro a cubetti, conditelo con sale, olio e qualche foglia di basilico spezzettata e lasciate da parte.

Tagliate le zucchine e la cipolla a fette sottili, i funghi champignon a metà e grigliate il tutto su una bistecchiera ben calda, salate alla fine.

Grigliate il formaggio con la padella leggermente meno calda in modo che il formaggio si sciolga leggermente, quando e pronto tagliatelo a fette diagonali.

Componete il piatto disponendo il cous cous alla base, sopra le verdure ed il formaggio grigliati, infine i pomodorini a cubetti e spruzzate la superficie con il pesto di prezzemolo, finite il tutto con una macinata di pepe nero.

