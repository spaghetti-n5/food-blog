---
title: "Pane fatto in casa con farina di mais"
date: "2017-11-28"
categories: 
  - "antipasti-ed-aperitivi"
  - "impasti"
  - "preparazioni-di-base"
tags: 
  - "farina-di-mais"
  - "pane"
coverImage: "../images/panemais.jpg"
---

Il pane con farina di mais è una ricetta ottima da realizzare come accompagnamento di salumi e formaggi misti, splendido con il gorgonzola e la [confettura di pomodori verdi e zenzero](https://cucinadalnord.it/confettura-pomodori-verdi/).

Per questa ricetta è indispensabile utilizzare farine di ottima di qualità per ottenere un sapore pieno ed intenso. Inoltre è importante tener presente che solo la farina d frumento lieviterà, quindi sarà necessario poco lievito e mantenere la proporzione tra le farine indicata.

**Ingredienti:**

- 300 g di farina di mais gialla macinata fine
- 300 g di farina 1 o semi integrale
- 1 cucchiaino di sale
- 1 pizzico di zucchero
- ½ bustina di lievito (3 g)
- 3 cucchiai di olio extravergine di oliva
- 300 ml di acqua tiepida

**Procedimento:**

In una ciotola aggiungete l'acqua tiepida, un pizzico di zucchero ed il lievito. Successivamente aggiungete le le farine mescolando fino ad ottenere un impasto umido ed omogeneo, per ultimo aggiungete il sale e l'olio.

Trasferite l’impasto su spianatoia, aggiungendo eventuale farina nel caso risultasse troppo appiccicoso, e lavoratelo con le mani per una decina di minuti.

Formate una palla e mettete a riposare l’impasto in un luogo riparato coperto con la pellicola trasparente per almeno un paio di ore (io lo lascio anche tutta la notte così sarà più digeribile).

Quando l’impasto sarà raddoppiato di volume, appiattitelo delicatamente con le mani e ripiegatelo più volte su sé stesso come un lenzuolo facendo in modo che l’impasto copra tutta la base dello stampo da plumcake. Trasferitelo quindi nello stampo foderato da carta da forno. Praticate con un coltello una profonda incisione nella lunghezza e spolverizzate la superficie con farina di mais.

Lasciate lievitare nuovamente l’impasto coperto per un'ora o per un minimo di 30 minuti. Cuocete in forno caldo a 200° per 45 minuti inserendo alla base del forno una pirofila con poca acqua, così il pane risulterà ben soffice. Una volta pronto sfornate il vostro pane al mais e lasciatelo raffreddare.

![pane con farina di mais](https://cucinadalnord.it/wp-content/uploads/2017/11/panemais1.jpg)
