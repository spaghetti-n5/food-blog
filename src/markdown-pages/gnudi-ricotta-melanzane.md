---
title: "Gnudi di ricotta e melanzane"
slug: "gnudi-di-ricotta-e-melanzane"
date: "2017-08-06"
categories: 
  - "primi-piatti"
  - "ricette-estive"
  - "ricette-vegetariane"
tags: 
  - "melanzane"
  - "pinoli"
  - "ricotta"
  - "sugo-di-pomodoro"
coverImage: "../images/Gnudi.jpg"
---

Gli gnudi sono l’impasto contenuto all’interno dei ravioli classici, che qui vengono serviti privi del rivestimento di pasta, ovvero “gnudi”, come si dice in dialetto toscano per indicare qualcosa di spoglio e privo di veli.

Propongo qui una variazione della ricetta originale: gnudi con ricotta e melanzane serviti con una semplice salsa di pomodorini ciliegino.

 

**Ingredienti per 3 persone:**

- 250 g di ricotta
- 1 melanzana piccola
- 2 cucchiai di parmigiano grattugiato
- 5 cucchiai di farina 00
- 1 aglio
- Sale e pepe nero macinato al momento
- Basilico fresco
- Una manciata di pinoli
- Olio extravergine di oliva

 

**Procedimento:**

Sarà molto importante che tutti gli elementi che realizzerete da mettere negli gnudi siano piuttosto asciutti così necessiteranno meno farina e risulteranno più cremosi.

Prima di tutto fate in modo che la ricotta sia ben sgocciolata, quindi mettetela in un colino e lasciate che perda i liquidi in eccesso. Tagliate la melanzana a cubetti e soffriggetela con un goccio di olio e uno spicchio di aglio schiacciato. Una volta cotta mettetela in un mixer e riducetela in crema.

Mescolate in una ciotola la ricotta, la crema di melanzane, il formaggio grana e regolate di sale e pepe. Aggiungete l'uovo e poco a poco la farina; amalgamate il tutto fino ad ottenere una consistenza morbida ma lavorabile con i cucchiai, lasciate riposare per qualche minuto.

Preparate un sugo veloce di pomodorini ciliegini, potete semplicemente utilizzare una buona salsa di pomodorini con qualche foglia di basilico fresco, sale e un pizzico di zucchero se necessario per regolare l'acidità.

Mettete a bollire l'acqua, salatela ed iniziate a tuffare gli gnudi: preparate gli gnudi con l'aiuto di due cucchiai formando delle quenelle. Non appena salgono a galla saranno cotti.

Disponete sul piatto la salsa di pomodoro, aggiungete gli gnudi ben scolati dall'acqua di cottura e rifinite il piatto con delle scaglie di formaggio grana, pepe nero macinato, pinoli tostati, qualche foglia di basilico ed un goccio di olio extravergine di oliva.

