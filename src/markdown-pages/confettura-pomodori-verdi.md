---
title: "Confettura di pomodori verdi"
date: "2018-05-22"
categories: 
  - "antipasti-ed-aperitivi"
  - "preparazioni-di-base"
  - "ricette-vegetariane"
tags: 
  - "pomodori-verdi"
  - "zenzero"
coverImage: "../images/marmellataPomodori.jpg"
---

La confettura di pomodori verdi si può realizzare con gli ultimi pomodori dell'orto che ormai non arriveranno a maturazione. E' ottima con i formaggi stagionati o per una crostata salata da accompagnare con un tagliere di affettati misti.

 

**Ingredienti per 2 vasetti Bormioli Quattro Stagioni da 250 g:**

- 1 kg di pomodori verdi
- 1 limone (il succo e la scorza grattugiata)
- 1 pezzetto di zenzero a piacere
- 500 g di zucchero

 

Una particolare attenzione dobbiamo riservarla alla sterilizzazione dei vasetti.

Potete sterilizzare i vasetti nel modo classico con l’utilizzo di una pentola dai bordi alti, seguendo questi semplici passi:

1. Prendete una pentola dai bordi alti e appoggiate nel fondo un canovaccio pulito;
2. All'interno sistemate i barattoli di vetro con l’apertura rivolta verso l’alto ed i tappi con degli stracci tra l’uno e l’altro affinché non si tocchino e non si rompano urtandosi;
3. Riempite la pentola d’acqua fredda finché non ricoprirete tutti i vasetti, portate a ebollizione e lasciate in “cottura” per 30 minuti;
4. Trascorsi i 30 minuti, spegnete il fuoco e lasciate raffreddare;
5. Togliete i barattoli ed i tappi e lasciateli asciugare capovolti su un canovaccio pulito.

Oppure potete sterilizzare i vasetti in forno:

1. Accendete il forno e portatelo a 100°. Posizionate i vasetti e i coperchi sui ripiani assicurandovi che non si tocchino l’un l’altro;
2. Chiudete il forno e lasciate tutto dentro per 20 minuti;
3. Passato questo tempo, togliete i barattoli dal forno e lasciate che si raffreddino.

Oppure nel forno a microonde:

1. Mettete 2 dita di acqua in ogni barattolo e posizionateli nel microonde;
2. Azionate il microonde per 2 minuti fino a portare l’acqua ad ebollizione;
3. Togliete i vasetti dal microonde, svuotateli e lasciateli asciugare capovolti su un canovaccio pulito.

 

**Procedimento:**

Lavate i pomodori verdi e tagliateli a piccoli pezzi. Mettiamoli in una pentola di acciaio con succo di limone, buccia gratuggiata di un limone, zucchero e zenzero a pezzetti e lasciate cuocere dolcemente rimestando spesso. Quando i pomodori cominceranno a diventare teneri frullate il tutto con un frullatore ad immersione. Continuate la cottura della conserva per un'ora abbondante a fuoco dolce, dovrà risultare densa da non scivolare su un piatto inclinato.

Aiutandoci con un mestolo versate la conserva bollente nei barattoli sterilizzati lasciando 1 cm di spazio dal bordo e chiudete bene. Con il calore si creerà il sottovuoto e premendo il tappo con le dita non si sentirà il classico click-clack. Potrete così conservare la vostra marmellata per 3 mesi.

Prima di utilizzare la confettura sarà necessario che riposi per un paio di settimane; una volta aperta conservate la marmellata in frigo.
