---
title: "Cheesecake al mango"
date: "2018-05-17"
categories: 
  - "cucina-americana"
  - "dolci"
  - "ricette-estive"
  - "ricette-vegetariane"
tags: 
  - "biscotti"
  - "cheesecake"
  - "formaggio-spalmabile"
  - "limone"
  - "mango"
coverImage: "../images/cheesecakeMango.jpg"
---

Una cheesecake fredda, facile e veloce, che potete servire con una gelatina di mango frullato o con fette di mango fresche. Questa cheesecake è caratterizzata da un sapore fresco ed agrumato, grazie all'utilizzo del limone non trattato, e da una consistenza morbida, perfetta per un dessert estivo.

Qui trovate tutte le ricette di cheesecake che ho provato [https://cucinadalnord.it/tag/cheesecake/](https://cucinadalnord.it/tag/cheesecake/)

**Ingredienti per una tortiera di 22 cm di diametro:**

- 150 g di yogurt alla vaniglia
- 300 g di formaggio fresco spalmabile
- 200 ml di panna
- 75 g di zucchero a velo
- Succo e buccia di un limone non trattato
- 10 g di gelatina in fogli
- 1 pizzico di sale
- 200 g di biscotti secchi
- 100 g di burro

**Procedimento:**

Per prima cosa preparate la base della cheesecake al mango: frullate i biscotti con un frullatore ed amalgamateli con il burro che avrete precedentemente sciolto in un pentolino. Mettete i biscotti nella tortiera e premete bene sul fondo ed i lati in modo  da formare una base ben compatta.

Mettete la gelatina in foglia in acqua fredda finché risulterà morbida. Scaldate il succo di limone in un pentolino, aggiungete la gelatina e fate sciogliere bene, lasciate da parte in modo che si raffreddi leggermente.

Mettete in una ciotola il formaggio spalmabile, lo zucchero a velo setacciato, la scorza grattugiata di un limone, un pizzico di sale e lavorate il tutto con una spatola. Aggiungete quindi lo yogurt e la panna che avrete precedentemente montato. Amalgamate bene il tutto, versate a filo la gelatina e mescolate fino ad ottenere un composto cremoso ed omogeneo.

Versate il composto all'interno della vostra tortiera, coprite con la pellicola traparente e lasciate rapprendere in frigo per almeno 6 ore.

Servite la cheesecake con fette di mango fresco o con una salsa di mango frullato e zucchero.

![](https://cucinadalnord.it/wp-content/uploads/2018/05/cheesecakeMango2.jpg)
