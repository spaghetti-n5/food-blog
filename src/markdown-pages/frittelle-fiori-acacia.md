---
title: "Frittelle di fiori di acacia"
slug: "frittelle-di-fiori-di-acacia"
date: "2018-05-17"
categories: 
  - "dolci"
  - "ricette-estive"
  - "ricette-vegetariane"
  - "trends"
tags: 
  - "fiori-di-acacia"
  - "frittelle"
  - "limone"
coverImage: "../images/frittelle.jpg"
---

L'acacia, chiamata più precisamente Robinia pseudoacacia, è una pianta della famiglia delle Fabaceae, originaria dell'America del Nord e naturalizzata in Europa e in altri continenti. I fiori bianchi o color crema, lunghi circa 2 cm simili a quelli dei piselli, sono riuniti in grappoli pendenti di profumo molto gradevole e sono commestibili.

Nelle campagne del Veneto (dove è anche nota con diversi nomi dialettali: cassia, gazìa, gadhìa, robina), della Toscana e di altre regioni, vengono consumati fritti in pastella dolce e conferiscono alla frittella un profumo soave e un sapore particolarmente squisito.

**Ingredienti per 2 persone:**

- 1 uovo biologico
- 2 cucchiai di zucchero
- 1 pizzico di sale
- 1 vasetto di yogurt alla vaniglia
- Succo di mezzo limone
- Un po' di scorza di limone biologico grattugiata
- 1/2 cucchiaino di lievito per dolci
- 3 - 4 cucchiai di farina
- Fiori di acacia (circa 3 grappoli)
- Olio di semi per friggere
- Zucchero a velo a piacere

**Procedimento:**

Con una frusta sbattete l'uovo con lo zucchero ed il sale, aggiungete lo yogurt, il succo e la scorza di limone. Aggiungete la farina ed il lievito setacciati e mescolate il tutto fino ad ottenere una pastella omogenea e collosa. Aggiungete ora i fiori di acacia, che avrete precedentemente separato dal grappolo, e mescolate bene.

Friggete piccole quantità di pastella, porzionando le frittelle con l'aiuto di due cucchiai, a temperatura controllata e poche alla volta, così non assorbiranno olio e la cottura risulterà omogenea. A piacere spolverizzate le frittelle di acacia con dello zucchero a velo.

