---
title: "Pasta brisè con melanzane, pomodori e mozzarella"
slug: "pasta-brise-con-melanzane-pomodori-mozzarella"
date: "2017-07-17"
categories: 
  - "antipasti-ed-aperitivi"
  - "ricette-estive"
  - "ricette-vegetariane"
  - "secondi-piatti"
tags: 
  - "goloso"
  - "melanzane"
  - "mozzarella"
  - "pasta-brise"
  - "ricette-vegetariane"
  - "torta-salata"
coverImage: "../images/Torta-salata-con-melanzane.jpg"
---

Questa torta salata può essere servita come antipasto saporito o piatto unico; ricorderà per i sapori ed i profumi la classica parmigiana di melanzane ma sarà arricchita dal guscio croccante della pasta brisè.

**Ingredienti per una teglia di diametro ∅25 - 28 cm:**

Per la pasta brisè (potete altrimenti utilizzare un rotolo di pasta brisè confezionata):

- 300 g di farina 0
- 150 g di burro freddo
- 100 ml di acqua fredda
- 1 pizzico di sale

Per il ripieno:

- 3 melanzane lunghe oppure 1 ovale
- 1 mozzarella
- 3 cucchiai di pecorino grattugiato a listarelle
- 3 pomodori dalla polpa soda
- 15 pomodorini ciliegino
- 1 scalogno
- Basilico
- Sale
- Olio extravergine di oliva

 

**Procedimento:**

Preparate la pasta amalgamando prima la farina con il burro freddo a pezzetti, aggiungendo poi il sale e l'acqua; l'impasto deve essere lavorato velocemente per non scaldare eccessivamente il burro. Coprite la pallina con la pellicola trasparente e lasciate riposare in frigo.

Lavate e affettate sottilmente le melanzane, cospargetele con un pizzico di sale in modo che perdano l'amaro. Tagliate la mozzarella a fette e lasciatela da parte così perderà il siero in eccesso; procedete allo stesso modo con i pomodori.

Nel frattempo preparate il sugo: soffriggete uno scalogno tritato con un goccio di olio extravergine di oliva, aggiungete poi i pomodorini tagliati in quattro, aggiustate di sale e lasciate ridurre. Il sugo dovrà risultare bello denso e saporito.

Friggete ora le melanzane per pochi minuti in olio di semi ed eliminate l’olio in eccesso con della carta assorbente.

Con l’aiuto del mattarello stirate la sfoglia fino ad ottenere uno spessore di circa 1⁄2 cm, disponetela sulla tortiera e bucherellatene il fondo con la forchetta.

Coprite il fondo con uno strato di melanzane, successivamente uno strato di fette di mozzarella, alcune fettine di pomodoro fresco, delle cucchiaiate di sugo di pomodoro e una spolverata di pecorino. Ripetete il procedimento disponendo le melanzane, la mozzarella ed il pecorino. Infornate la vostra torta in forno preriscaldato a 200°C per circa 40 - 45 minuti.

Una volta cotta lasciatela raffreddare leggermente fuori dal forno in modo che si compatti bene; cospargete infine con basilico fresco.

