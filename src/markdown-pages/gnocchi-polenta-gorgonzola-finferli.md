---
title: "Gnocchi di polenta con gorgonzola e finferli"
date: "2017-09-02"
categories: 
  - "gnocchi"
  - "primi-piatti"
  - "ricette-autunnali"
  - "ricette-vegetariane"
tags: 
  - "finferli"
  - "gorgonzola"
  - "polenta"
coverImage: "../images/Gnocchi-di-polenta.jpg"
---

Questo primo piatto è una perfetta ricetta di recupero, veloce da preparare e di ottimo aspetto. Gli gnocchi risulteranno morbidi e soffici e saranno legati da una salsa avvolgente di gorgonzola e caratterizzati dalla carnosità dei funghi.

 

**Ingredienti per 4 persone:**

Per gli gnocchi:

- 400 g di polenta precedentemente cotta
- 3 cucchiai di farina 0 o 1
- 3 cucchiai di parmigiano
- 1 uovo
- Noce moscata

Per il sugo di funghi:

- 200 g di gorgonzola
- 200 g di finferli
- 1 spicchio d'aglio
- Prezzemolo fresco
- Olio extravergine di oliva
- 1 noce di burro

 

**Procedimento:**

Mettete nel mixer la polenta, il parmigiano, la noce moscata e l’uovo, frullate il tutto fino a ottenere un composto liscio e morbido. Aggiungete ora la farina, amalgamate e formate con le mani i tipici rotolini che taglierete a piccoli cilindri, spolverizzate infine con un po’ di farina. Attenzione a non aggiungere eccessivamente farina, lasciate gli gnocchi morbidi e lavorateli velocemente in modo che non vi si appiccichino alle mani; altrimenti otterrete degli gnocchetti piuttosto duri e pesanti.

Pulite e lavate velocemente i funghi, tuffateli in acqua bollente per 5 minuti e successivamente cucinateli a fuoco vivace con ottimo olio e uno spicchio d'aglio, salate ed aggiungete una noce di burro che renderà il sugo ben legato.

Sciogliete a parte il gorgonzola con 2 cucchiai d'acqua in una padella.

Tuffate gli gnocchi in acqua bollente salata e non appena salgono a galla, scolateli e tuffateli nella padella con il gorgonzola; aggiungete i funghi, qualche fogliolina di prezzemolo, il parmigiano a piacere, mescolate il tutto e servite ben caldi.
