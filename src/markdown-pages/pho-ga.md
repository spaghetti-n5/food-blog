---
title: "Pho Ga - Zuppa di pollo vietnamita"
date: "2017-04-19"
categories: 
  - "cucina-vietnamita"
  - "primi-piatti"
  - "zuppe"
tags: 
  - "noodles-di-riso"
  - "pho-ga"
  - "pollo"
coverImage: "../images/pho-ga.jpeg"
---

In generale la parola Pho indica la più famosa zuppa di noodle vietnamita. é un brodo molto aromatico che viene servito con noodles di riso, carne (generalmente pollo Pho Ga, o manzo Pho Bo) e accompagnato da germogli di soia, coriandolo fresco, cipolotti e lime.

**Ingredienti per 4 persone:**

- Cipollotti freschi
- 2 Cipolle
- Zenzero fresco
- Coriandolo fresco
- Lime e peperoncino freschi rossi (a piacere)
- 1 cardamomo
- 1 stecchetta di cannella
- 1 cucchiaio di semi di coriandolo
- 2 chiodi di garofano
- 1/2 cucchiaino di pepe nero in grani
- 3 stelle di anice stellato
- 50 g di spaghetti di riso 5 mm (tipo tagliatelle) per ogni persona
- Un pollo
- Brodo di pollo
- Sale e zucchero
- Salsa di pesce
- Succo di limone

**Procedimento:**

Preparare la base del brodo: Lavate un pollo sotto l'acqua fredda, strofinandolo con del sale fino. Inserite nella cavità un pezzetto di zenzero e un po' di cipollotti. Mettetelo intero in una pentola con 3 l di acqua (partite da acqua fredda) e schiumate le impurità. Quando raggiunge il bollore aggiungete una cipolla bianca intera, un cucchiaio di sale e del brodo di pollo. Abbassate il fuoco e lasciate cucinare per 30 minuti.

Aromatizzare il brodo: Mettete in una padella le spezie (il cardamomo, la cannella, i semi di coriandolo e di pepe, i chiodi di garofano e l'anice stellato) e tostatele per un paio di minuti senza che si brucino. Togliete il tutto e mettete nella stessa padella a sbruciacchiare: una cipolla tagliata a metà e un pezzo di radice di zenzero tagliata a metà (circa 8-10 cm). Mettete le spezie tostate e un mazzetto di coriandolo in una borsetta da te, chiudete e inseritela nel brodo, aggiungere anche lo zenzero e la cipolla sbruciacchiati.

Lasciate sobbollire per la restante mezz'ora. Regolare di sale (con sale e salsa di pesce), aggiungete un cucchiaino di zucchero. Togliete il pollo e rompete la carne a piccoli pezzetti.

Cucinare i noodles: Immergete i noodles in acqua bollente (non salata) finché non saranno cotti, continuando a muoverli perché non si incollino uno con l'altro. Sciacquateli quindi sotto l'acqua fredda e poi di nuovo sotto l'acqua calda, scolateli bene.

Impiattare: Aggiungete i noodles alla base del piatto, i pezzetti di pollo, i cipollotti tagliati a rondelle, le foglie di coriandolo.

![](http://176.9.41.35:8000/wp-content/uploads/2017/04/pho-ga1.jpeg)

Quando tutto è disposto bene, aggiungete sopra il brodo caldissimo! :)
