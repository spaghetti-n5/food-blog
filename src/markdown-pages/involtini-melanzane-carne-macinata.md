---
title: "Involtini di melanzane e carne macinata"
date: "2018-05-23"
categories: 
  - "antipasti-ed-aperitivi"
  - "ricette-estive"
  - "secondi-piatti"
tags: 
  - "carne-macinata"
  - "melanzane"
  - "pomodorini"
coverImage: "../images/Involtini-di-melanzane.jpg"
---

Gli involtini di melanzane e carne macinata sono un ottimo piatto unico, perfetto per i giorni di estate accompagnato da una buona fetta di pane tostato. Per un bis di involtini ecco qui un'altra ricettina: [Rosette di zucchine con purea di piselli](https://cucinadalnord.it/rosette-di-zucchine-con-purea-di-piselli/)

**Ingredienti per 4 persone:**

- 1 melanzana ovale
- 200 g di pomodori datterino
- 1 scalogno
- 1 mozzarella di bufala
- 200 g di carne macinata di manzo
- Erbe aromatiche a piacere (timo limonato, basilico, maggiorana)
- 2 cucchiai di formaggio grana grattugiato
- Olio extravergine di oliva
- Sale e pepe nero
- Olio di semi per friggere
- 1 peperoncino secco

**Procedimento:**

Per realizzare gli involtini di melanzane e carne macinata iniziamo con la preparazione delle melanzane: affettate la melanzana in lunghezza e friggetele in olio di semi, asciugatele bene dall'olio e lasciate raffreddare.

In un tegame soffriggete dolcemente lo scalogno tritato con un goccio di olio di oliva ed un peperoncino secco sbriciolato; aggiungete i pomodori datterino frullati, salate e fate restringere la salsa.

A parte condite la carne macinata con le erbette miste tritate (timo limonato e maggiorana), sale, pepe ed un cucchiaio di  formaggio grana; mescolate bene il tutto e formate delle piccole polpettine.

Arrotolate una fettina di melanzana attorno ad ogni polpettina, disponete le rosette in una pirofila da forno, cospargete la superficie con il restante formaggio grana ed infornate coperte a 180°C per 15 minuti; gratinate successivamente per un paio di minuti.

Componete il piatto disponendo una base di salsa di pomodorini, qualche fetta di mozzarella, 3 - 4 involtini di melanzane e qualche foglia di basilico.
