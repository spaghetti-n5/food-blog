---
title: "Zuppa di pesce e fagioli cannellini"
slug: "zuppa-pesce-fagioli-cannellini"
date: "2017-11-27"
categories: 
  - "primi-piatti"
  - "zuppe"
tags: 
  - "calamari"
  - "cozze"
  - "fagioli-cannellini"
  - "mazzancolle"
  - "scampi"
coverImage: "../images/zuppa-di-pesce.jpg"
---

Una zuppetta di fagioli cannellini, crostacei e molluschi saporita e facile da realizzare per un primo piatto originale. Se avete fretta potete utilizzare dei buoni fagioli cannellini in barattolo, facendo attenzione a lavarli bene prima di utilizzarli.

 

**Ingredienti per 4 persone:**

- 300 g di fagioli cannellini ammollati
- 2 pugni di pasta maltagliati (o tre matassine di pappardelle spezzate)
- 10 pomodori datterini
- 4 scampi
- 8 code di mazzancolle
- 20 cozze
- 3 calamari
- 2 spicchi d'aglio
- 1 rametto di rosmarino
- 1 dl olio evo
- Sale
- 1 peperoncino secco

 

**Procedimento:**

Per prima cosa preparate un olio profumato: in un pentolino scaldate l'olio d'oliva con gli spicchi d'aglio interi, il peperoncino ed il rosmarino e lasciate insaporire a fuoco dolce per qualche minuto.

A parte cuocete i fagioli in una pentola con acqua bollente finché diventeranno morbidi, una volta pronti eliminate eventuale acqua in eccesso e frullate metà dei fagioli per ottenere una consistenza cremosa. Dopo aver lavato e pulito le cozze, fatele aprire in una pentola con un goccio di olio e d’acqua coperte con un coperchio. Una volta aperte, con l’aiuto di un colino, scolate e filtrate la loro acqua all’interno dei fagioli e lasciate i molluschi a parte in una ciotola coperti con la pellicola trasparente.

In una pentola antiaderente calda cuocete le mazzancolle e gli scampi, una volta cotte lasciatele da parte insieme alle cozze. Pulite e tagliate a listarelle i calamari e cuocete anche questi nella stessa padella per pochi minuti, aggiungeteli infine nella ciotola con le cozze ed i crostacei. Versate ora all’interno della ciotola con il pesce l'olio insaporito con l'aglio ed il rosmarino.

Cuocete i pomodorini tagliati a metà con un po' di sale e d'olio in forno, finché saranno cotti ma ancora ben sodi. Tuffate infine i maltagliati nella pentola con i fagioli e portate a cottura.

Componete il piatto versando alla base la crema di fagioli e pasta, sopra il pesce misto con un bel giro di olio all'aglio e rosmarino e completando con delle fette di pane tostato.

