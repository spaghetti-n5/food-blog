---
title: "Muffin agli amaretti ed arancia"
date: "2018-02-12"
categories: 
  - "dolci"
tags: 
  - "amaretti"
  - "arancia"
  - "limone"
  - "ricette-facili"
  - "ricette-veloci"
coverImage: "../images/muffin-amaretti.jpg"
---

Gustosi muffin, morbidi e profumati, realizzati con amaretti tritati, buccia di arancia non trattata e mandorle a lamelle, bagnati con uno sciroppo di succo di arancia. Un dolcetto facile e veloce da realizzare che piacerà a tutti!

 

**Ingredienti per 10 muffins:**

Ingredienti secchi:

- 200 g di farina 0
- 50 g di amaretti tritati a farina
- 60 g di zucchero semolato
- 1 cucchiaino di lievito in polvere
- 1 pizzico di sale
- 4 cucchiai di mandorle a lamelle

Ingredienti umidi:

- 2 uova
- 1 cucchiaio di succo di limone
- Buccia di un'arancia non trattata
- 120 ml di latte
- 80 ml di olio di semi
- Una noce di burro per imburrare gli stampini

Per la bagna:

- Succo di un'arancia non trattata
- 1 cucchiaio di zucchero semolato

 

**Procedimento:**

Per prima cosa imburrate lo stampo per i muffin e riponetelo in frigorifero, così sarà più facile staccarli quando cotti; quindi preriscaldate il forno a 180°C.

Mettete in una ciotola le uova, sbattete leggermente, quindi aggiungete un cucchiaio di succo di limone, la buccia grattugiata di un'arancia, il latte e l’olio di semi. In un’altra ciotola aggiungete gli ingredienti secchi: zucchero, un pizzico di sale, farina ed il lievito setacciati e le mandorle, mescolate il tutto.

Versate il composto liquido su quello secco, amalgamate velocemente con una spatola e riempite gli stampini. Non lavorate troppo l’impasto altrimenti i muffin risulteranno troppo compatti; il composto deve risultare abbastanza denso, nel caso fosse troppo liquido, aggiungeteci un po’ di farina. Infornate per 18 – 20 minuti a 180°C.

In un pentolino scaldate il succo di arancia con lo zucchero, fate sobbollire e lasciate da parte a raffreddare. Una volta che i vostri muffins saranno pronti e raffreddati, bucherellateli con uno stuzzicadenti e versateci sopra la bagna di arancia.
