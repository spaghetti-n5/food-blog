---
title: "Pasta con le canocchie e fiori di zucca"
slug: "pasta-con-le-canocchie-e-fiori-di-zucca"
date: "2017-06-28"
categories: 
  - "primi-piatti"
tags: 
  - "canocchie"
  - "pasta-fatta-in-casa"
coverImage: "../images/Pasta-con-le-canocchie.jpg"
---

**Ingredienti per 4 persone:**

- 500 g di canocchie
- 15 pomodorini ciliegini o datterini
- 15 fiori di zucca
- 1 scalogno
- 1 peperoncino secco sbriciolato
- Olio extravergine di oliva
- Sale e pepe

 

**Procedimento:**

Preparate la pasta fresca seguendo la ricetta [Pasta all'uovo fatta in casa](https://cucinadalnord.it/pasta-fresca-uovo/) e ricavatene delle tagliatelle, lasciate a parte ad asciugare leggermente.

Pulite le canocchie tagliando la parte degli occhi, le zampe e tutte le squamette della pancia, con una forbice eliminate tutti i bordi laterali del crostaceo che pungono e tagliatelo a pezzetti di due centimetri, quindi lavatelo.

Preparate ora un sughetto veloce soffriggendo con un goccio di olio lo scalogno tritato e il peperoncino e aggiungendo successivamente i pomodorini tagliati a metà ed un pizzico di sale.

Scottate le canocchie in una larga padella con un po' di olio, quando saranno belle dorate aggiungete il sugo di pomodoro e un goccio di acqua. La pasta fresca ha bisogno di più liquido in cottura, altrimenti risulta asciutta e collosa, quindi prestate attenzione realizzando il sughetto piuttosto liquido.

Cuocete la pasta in acqua salata per due minuti, scolatela e aggiungetela al sugo; mescolate bene il tutto aiutandovi con l'acqua di cottura ed infine un goccio di olio. Aggiungete i fiori di zucca tagliati a listarelle sottili, avranno bisogno solo di qualche secondo in modo da prendere il calore e servite.

Potete realizzare questo piatto semplicemente con uno spaghetto o una bavetta secca.

