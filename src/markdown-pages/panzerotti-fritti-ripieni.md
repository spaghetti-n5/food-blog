---
title: "Panzerotti fritti ripieni"
date: "2017-09-05"
categories: 
  - "antipasti-ed-aperitivi"
  - "impasti"
  - "secondi-piatti"
tags: 
  - "goloso"
  - "impasti"
  - "panzerotti"
coverImage: "../images/Panzerotti.jpg"
---

Il panzerotto, chiamato anche calzone, è una specialità gastronomica tipica delle regioni del centro-sud Italia: un cerchio di pasta ripieno, chiuso a forma di mezzaluna e fritto in abbondante olio. Si prepara con il medesimo impasto della pizza ed esistono molte varianti al ripieno originale del panzerotto pugliese con mozzarella, pomodoro e origano ad esempio arricchito con olive ed acciughe.

Il panzerotto fritto è anche una buona ricetta di riciclo che si può preparare con tutti gli avanzi del frigo, per esempio prosciutto cotto e formaggio, mozzarella e pomodoro, funghi e formaggio o quello che preferite.

 

**Ingredienti per 4 persone:**

- 300 g di farina 0 o 1
- 50 g di latte
- 100 g di acqua
- 4 g di lievito
- 1 cucchiaino di sale
- 1 pizzico di zucchero
- 1 cucchiaio di olio evo
- Olio di semi per friggere

Alcune idee per il ripieno:

- 1 mozzarella e 3 cucchiai di passata di pomodoro con un goccio di olio, sale e basilico
- 50 g di prosciutto cotto e 1 hg di formaggio fresco
- Funghi freschi cotti con uno scalogno tritato, olio di oliva e sale e 1 hg di formaggio fresco

 

**Procedimento:**

Cominciamo versando in una terrina l’acqua e il latte a temperatura ambiente poi lo zucchero e la farina ed impastiamo il tutto con una forchetta. Aggiungete il sale e l’olio e continuate ad impastare fino ad ottenere un impasto morbido ed elastico, quindi coprite con la pellicola e lasciate lievitare per almeno 2 ore in luogo tiepido.

Quando l’impasto sarà raddoppiato di volume, stendetelo con il mattarello dello spessore di pochi millimetri e tagliate la pasta in cerchi con un coppa pasta o con un bicchiere.

Riempite i dischetti con prosciutto cotto e formaggio fresco, oppure con della passata di pomodoro condita con olio e basilico e mozzarella ben asciutta, oppure con funghi e formaggio o con quello che più vi piace. Ripiegate i dischetti a metà sigillando bene i bordi premendo con i rebbi di una forchetta.

Friggete in abbondante olio di semi per qualche minuto.
