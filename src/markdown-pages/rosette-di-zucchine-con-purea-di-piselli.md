---
title: "Rosette di zucchine con purea di piselli"
date: "2018-05-23"
categories: 
  - "antipasti-ed-aperitivi"
  - "ricette-estive"
  - "secondi-piatti"
  - "trends"
tags: 
  - "carne-macinata"
  - "menta"
  - "piselli"
  - "zucchine"
coverImage: "../images/involtini-di-zucchine.jpg"
---

Le rosette con purea di piselli ripiene di carne macinata sono un piatto facile da realizzare, originale e delicato, perfetto per l'estate. Vi consiglio di utilizzare i piselli surgelati e non quelli in scatola, poiché conferiranno un bel colore verde acceso al vostro piatto ed un sapore più fresco.

 

**Ingredienti per 4 persone:**

- 4 zucchine di media grandezza (io preferisco quelle di un bel verde chiaro)
- 300 g di piselli surgelati
- 1 scalogno
- 200 g di carne macinata di manzo
- Erbe aromatiche a piacere (timo, prezzemolo)
- Menta fresca
- 1 - 2 cucchiai di formaggio grana grattugiato
- Olio extravergine di oliva
- Sale e pepe nero
- Olio di semi per friggere

 

**Procedimento:**

Affettate le zucchine in lunghezza e friggetele in olio di semi, asciugatele bene dall'olio e lasciate raffreddare.

In un tegame soffriggete dolcemente lo scalogno tritato con un goccio di olio di oliva, aggiungete i piselli surgelati, salate ed aggiungete un pizzico di zucchero. Versate quindi mezzo bicchiere d'acqua e portate a cottura, circa 20 minuti. A cottura completata frullate una parte dei piselli fino ad ottenere una crema.

A parte condite la carne macinata con le erbette miste tritate, sale, pepe e formaggio grana; mescolate bene il tutto e formate delle piccole polpettine.

Arrotolate una fettina di zucchina attorno ad ogni polpettina, disponete le rosette in una pirofila da forno ed infornate a 180°C per 15 minuti.

Componete il piatto disponendo una base di crema di piselli, un cucchiaio di piselli interi, le rosette di carne e zucchine ed infine qualche foglia di menta fresca.
