---
title: "Porridge con banane caramellate"
slug: "porridge-con-banane-caramellate"
date: "2019-11-01"
categories: 
  - "colazione"
  - "ricette-vegetariane"
  - "trends"
tags: 
  - "banana"
  - "porridge"
  - "ricette-vegane"
  - "ricette-vegetariane"
coverImage: "../images/porridgeBanane.jpg"
---

Avrete sicuramente sentito parlare della colazione più hipster e instagrammata dell’ultimo periodo: il porridge!

Ero molto scettica all’inizio riguardo questa nuova moda ma alla fine ne sono rimasta piacevolmente sorpresa, oltre ad essere sano e nutritivo, è molto buono e versatile e addirittura sazia molto quindi è perfetto per chi è a dieta.  
Il porridge consiste in una preparazione a base di fiocchi di avena e latte cotti fino ad ottenere una consistenza cremosa. Pensate che l’avena è il cereale che ha il più alto contenuto di sali minerali (calcio, magnesio, potassio e ferro), è ricco di proteine e fibre ed è un’ottima fonte di vitamina B1.

Ottimo servito a colazione, brunch o come dolcetto originale!

Definirei il porridge come una ricetta super versatile, lo potete servire in tanti modi diversi e con varie combinazioni di sapori: con frutta fresca, secca e caramellata, miele, cioccolato o con quello che più vi piace!  
Il porridge si può persino utilizzare in preparazioni salate, a breve ci proverò! :D  
Ed è vegan friendly!!! Trovate sotto le indicazioni!  
  

**Ingredienti per 2 persone:**

- 100 g di fiocchi avena biologici (io uso metà di fiocchi di avena per porridge, che sono più piccola, e metà fiocchi interi di avena)
- 1 tazza di latte biologico
- 2 cucchiaini di zucchero mucovado
- 1 banana
- 1 kiwi
- Miele di acacia biologico
- 1 Barretta di frutta secca e miele
- 1 noce di burro
- Succo di limone

  

**Per la versione vegana:**

Sostituite il latte di mucca con il “latte” di avena biologico o il vostro preferito (soia, mandorle, cocco), il miele di acacia con lo sciroppo di agave biologico ed eliminate la noce di burro.  
Cercate di utilizzare il piú possibile prodotti biologici soprattutto per quanto riguarda i cereali, la soia, l'avena e tutti i derivati.  

**Procedimento:**

In un pentolino aggiungete l’avena, il cucchiaino di zucchero ed il latte, mettete sul fuoco a bassa temperatura e cuocete per 5 minuti finché l’avena non risulti morbida. Potete aggiungere ancora del latte se vedete che viene assorbito tutto subito, dovete ottenere un porridge di consistenza cremosa. Quindi servitelo nella vostra ciotola della colazione.

Successivamente mettete in un pentolino la banana tagliata a metà in lunghezza, una noce di burro ed 1 cucchiaino di zucchero muscovado, caramellate la banana con un goccio di succo di limone per qualche secondo, quindi servitela sopra il porridge.

Tritate a pezzi grossi la barretta di frutta secca al miele, pulite e affettate il kiwi e aggiungetelo al porridge!  
Servite tutto ben caldo e buon appetito!!!  

A parte preparate del miele, nel caso abbiate voglia di un po’ di dolcezza in più! :)

