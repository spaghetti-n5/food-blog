---
title: "Strudel di macinato e verdure"
slug: "strudel-con-carne-macinata"
date: "2017-05-10"
categories: 
  - "ricette-autunnali"
  - "ricette-estive"
  - "secondi-piatti"
tags: 
  - "macinato"
  - "pasta-sfoglia"
  - "peperoni"
  - "salsiccia"
  - "speck"
coverImage: "../images/Strudel.jpg"
---

Lo strudel di pasta sfoglia con carne macinata e verdure può essere servito come piatto unico accompagnato da un'insalata fresca. Una ricetta semplice da realizzare e perfetta sia per una cena in casa sia per un picnic in montagna.

**Ingredienti:**

- 1 rotolo di pasta sfoglia integrale
- 6 fette di speck
- 1 fetta di pane da tramezzini
- 350 g di carne macinata di manzo
- 1 salsiccia
- ½ peperone rosso
- ½ peperone giallo
- 1 zucchina
- 1 carota
- 1 scalogno
- 1 cucchiaio di pane grattato
- Sale pepe
- Qualche foglia di maggiorana
- Olio extravergine di oliva
- 1 uovo biologico
- Semi di sesamo

**Procedimento:**

Sbucciate i peperoni con il pelapatate e riduceteli a piccoli cubetti, tagliate la zucchina a cubetti e le carote a rondelle. Soffriggete lo scalogno con due cucchiai d'olio, aggiungete le verdure e saltatele in padella con sale e pepe, quando pronte mettetele in una ciotola a parte. Nella stessa pentola soffriggete la carne macinata e la salsiccia privata della pelle finché si asciughi il liquido. Una volta pronta, aggiungete nella ciotola con le verdure anche la carne, la maggiorana, il pane grattato e regolate di sale e pepe, lasciate raffreddare il tutto.

Preriscaldate il forno a 200°C. Stendete la sfoglia, adagiatevi le sei fette di speck secondo il lato più corto e la fetta di pane da tramezzino al centro secondo il lato più lungo (il pane servirà ad assorbire tutto il liquido in eccesso lasciando la sfoglia asciutta e croccante). Disponeteci sopra tutto il composto di carne e verdure, ripiegateci sopra le estremità delle fette di speck.

![](https://cucinadalnord.it/wp-content/uploads/2017/05/strudel4.jpg)

Per realizzare una chiusura della pasta sfoglia differente ed originale, tagliate le estremità laterali della pasta sfoglia orizzontalmente in varie strisce, poi richiudetele partendo dall'estremità inferiore incrociando le varie strisce sulla parte superiore del rotolo.

Spennellate con l'uovo sbattuto e spargeteci sopra i semi di sesamo. Infornate a 200°C per i primi 20 minuti e poi a 150°C per circa 30 minuti. Lasciate leggermente intiepidire e preparate le fette aiutandovi con un coltello a seghetto.

![Strudel di pasta sfoglia ripieno di macinato, speck e verdure](https://cucinadalnord.it/wp-content/uploads/2017/05/strudel1.jpg)

