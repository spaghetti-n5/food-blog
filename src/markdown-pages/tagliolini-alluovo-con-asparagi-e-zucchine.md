---
title: "Tagliolini all'uovo con asparagi, zucchine e guanciale"
date: "2017-05-07"
categories: 
  - "primi-piatti"
tags: 
  - "asparagi"
  - "guanciale"
  - "pasta-fatta-in-casa"
  - "zucchine"
coverImage: "../images/Tagliolini.jpg"
---

**Ingredienti per 2 persone:**

Per la pasta fatta in casa:

- 165 g di farina 00 setacciata
- 2 uova
- Mezzo cucchiaino di sale

Per la salsa:

- 10 asparagi verdi
- 1 zucchina piccola
- Qualche fetta di guanciale
- 1 scalogno
- Un goccio di vino bianco
- Olio extra vergine di oliva
- Sale e pepe
- Buccia di limone non trattato

 

**Procedimento:**

Preparate l'impasto della pasta all'uovo seguendo la ricetta: [Pasta all'uovo fatta in casa](https://cucinadalnord.it/pasta-uovo-fatta-in-casa/)

Pulite gli asparagi, pelando con un pela patate la parte inferiore del gambo e rompendo l'asparago semplicemente con le mani per eliminare la parte più dura. Tagliateli ora a rondelle sottili, lasciando le punte intere a parte.

Tagliate il guanciale a striscioline e mettetelo in una padella antiaderente senza olio. Quando il guanciale è bello croccante mettetelo da parte e usate il fondo che ha lasciato per continuare la ricetta. In questo fondo soffriggete lo scalogno tagliato a cubetti, aggiungete quindi le rondelle di asparagi, salate, tostate il tutto e sfumate con un goccio di vino bianco. Quando siete sicuri che il vino sia completamente evaporato, aggiungete un goccino di acqua e le punte intere degli asparagi. Lasciatele cucinare finché risultino cotte ma ancora consistenti quindi mettetele da parte. Stracuocete gli asparagi aggiungendo dell'acqua e coprendoli con un coperchio. Quando risulteranno morbidi, frullate il tutto con un minipimer, aggiustate di sale se necessario. Tagliate la zucchina a piccoli cubetti e saltatele in padella solo con un goccio di olio ed un pizzico di sale, rendetele belle croccanti. Abbiamo ora pronti tutti gli elementi che compongono il sugo.

Tirate la pasta come più vi piace (io ho realizzato dei tagliolini molto sottili) e cucinatela in abbondante acqua salata, se volete con l'aiuto di un goccio di olio. Scolate la pasta dopo pochi secondi e amalgamatela alla crema di asparagi aiutandovi con l'acqua di cottura.

Impiattate la pasta, aggiungete le zucchine e il guanciale croccanti, una bella macinata di pepe nero e della scorza di limone.
