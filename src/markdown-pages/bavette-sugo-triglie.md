---
title: "Bavette con sugo di triglie"
slug: "bavette-con-sugo-di-triglie"
date: "2018-02-28"
categories: 
  - "primi-piatti"
tags: 
  - "bavette"
  - "pomodoro"
  - "triglie"
coverImage: "../images/Tagliatelle-triglie01.jpg"
---

Le bavette di grano duro con sugo di triglie sono un primo piatto semplice e saporito: un sughetto veloce di pomodoro insaporito dal fumetto di pesce accompagnato da filetti di triglia con pelle croccante.

 

**Ingredienti per 2 persone:**

- 160 g di bavette
- 2 triglie di scoglio
- 1 carota
- 1 cipolla
- 1/2 costa di sedano
- Passata di pomodoro
- 1 peperoncino secco
- 1 spicchio di aglio
- Olio extravergine di oliva
- Basilico fresco
- Sale e zucchero

 

**Procedimento:**

Prepariamo le triglie: per prima cosa squamate le triglie, con una forbice tagliate le pinne. Fate un’incisione longitudinalmente sullo stomaco per eliminarne gli organi interni e lavatele bene sotto acqua corrente. Prelevate i due filetti con un coltello da pesce e lasciateli da parte.

Per il fumetto di pesce scaldate dell’olio di oliva in un pentolino, aggiungete le teste e le lische del pesce che avrete ben lavato, la carota, la cipolla ed il sedano a tocchetti grandi. Tostate bene il tutto, in modo da far caramellizzare bene il fondo, quindi salate ed aggiungete un bicchiere di acqua fredda, non troppa perché non abbiamo bisogno di molto fumetto bensì poco e concentrato. Portate ad ebbollizione e spegnete, il fumetto è pronto.

In una padella larga scaldate dell’olio extra vergine di oliva ed aggiungete uno spicchio di aglio schiacciato, profumate l’olio senza bruciarlo, aggiungete il peperoncino sbriciolato e la passata di pomodoro. Salate ed aggiungete eventualmente un pizzico di zucchero per bilanciarne l’acidità, togliete l'aglio. Aggiungete il fumetto di pesce e lasciate che si riduca leggermente.

In una padella scaldate un goccio di olio di oliva, quando sarà ben caldo aggiungete i filetti di triglia con la parte della pelle verso il basso per 2 minuti; salate e rigirate il filetto per 30 secondi quindi lasciatelo da parte. La pelle delle triglie dovrà risultare ben croccante.

Tuffate le bavette in acqua bollente salata, scolatele 2 minuti prima che siano cotte e trasferitele nella padella con il sugo di pomodoro. Amalgamate bene il tutto con l’aggiunta di acqua di cottura nel caso fosse necessario.

Servite quindi le vostre bavette ben calde con sopra il filetto di triglia croccante e qualche foglia di basilico fresco.

