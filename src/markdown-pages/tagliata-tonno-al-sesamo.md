---
title: "Tagliata di tonno al sesamo"
slug: "tagliata-tonno-al-sesamo"
date: "2017-07-09"
categories: 
  - "ricette-estive"
  - "secondi-piatti"
tags: 
  - "semi-di-sesamo"
  - "tonno"
coverImage: "../images/Tagliataditonno.jpg"
---

La tagliata di tonno è un piatto estivo, fresco ed invitante, dal sapore delicato e particolare. Il segreto di questa ricetta sta nella bontà dei suoi ingredienti, prima di tutto il tonno, e nella cottura. È un piatto gustoso, leggero e nutriente, il tonno infatti è una buona fonte di vitamine, proteine, minerali e soprattutto di Omega 3.

Prima di consumare il pesce crudo, marinato o non perfettamente cotto, si raccomanda di congelarlo per almeno 96 ore in un congelatore domestico. Successivamente il trancio di tonno va tenuto fuori dal frigo per almeno due ore e poi bisogna cucinarlo alla temperatura giusta, per un tempo adeguato allo spessore.

Ho scelto di preparare questa tagliata impanando i tranci di tonno con i semi di sesamo e scottandoli leggermente in padella ottenendo delle fette croccanti fuori e morbide e succose dentro. Come contorno ho abbinato un’insalatina di valeriana, mela verde, ravanelli condendo il tutto con un’emulsione a base di olio extravergine d’oliva, una goccia di aceto balsamico, sale e qualche seme di sesamo.

 

**Ingredienti per 2 persone:**

- 1 filetto di tonno
- Semi di sesamo bianchi
- Olio di extravergine di oliva
- Insalatina valeriana
- Mezza mela verde
- Qualche ravanello
- Aceto balsamico
- Sale

 

**Procedimento:**

Prima di tutto preparate l'insalatina: in una ciotola aggiungete la valeriana, la mela e i ravanelli tagliati a fettine sottili. A parte preparate un'emulsione con olio extravergine di oliva, una goccia di aceto balsamico e sale. Condite l'insalatina con questa emulsione e servitela decorando con qualche seme di sesamo per conferirle croccantezza.

In un piatto versate i semi di sesamo bianco, passate le fette di tonno sui semi per impanarli da entrambi i lati in modo più uniforme possibile. Scaldate una padella antiaderente e solo quando sarà ben calda, adagiate i filetti di tonno impanati e cuocete a fuoco alto per 1 minuto, poi girateli con una spatola e proseguite la cottura ancora per un altro minuto.

Così scottato il tonno risulterà crudo all’interno ma se gradite potete prolungare la cottura in base al vostro gusto. Tagliate il tonno a fette larghe circa 1 cm e servitele con l'insalatina fresca.

