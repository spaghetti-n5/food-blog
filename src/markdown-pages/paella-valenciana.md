---
title: "Paella valenciana"
slug: "paella-valenciana"
date: "2017-06-27"
categories: 
  - "cucina-spagnola"
  - "primi-piatti"
tags: 
  - "coniglio"
  - "pollo"
  - "taccole"
coverImage: "../images/paella2-1.jpg"
---

La paella nasce come ricetta povera nel cuore della provincia valenciana, nell'Albufera. Prende il nome dalla padella utilizzata, la paella o paellera, ed è caratterizzata da un riso molto asciutto ed al dente. La ricetta originale, con denominazione di autentica paella valenciana, prevede l'utilizzo di carne di pollo e coniglio, fagioli bianchi “garrofón” e taccole, con possibilità di aggiunta di anatra, lumache e aglio. É un piatto conosciuto e riprodotto sia in tutta Spagna sia internazionalmente: ne esistono molte varianti che non rispettano la ricetta originale valenciana, per esempio con aggiunta di piselli e peperoni, e che quindi non vengono riconosciute dai valenciani come paella vera e propria ma semplicemente come riso cucinato nella paella.

 

**Ingredienti per una paella di 26 cm di diametro:**

- Riso bomba
- 2 cosce e 2 ali di pollo
- Qualche pezzo di coniglio
- 50 g di fagioli bianchi "garrofón" secchi
- Una manciata di taccole
- Colorante naturale giallo
- Paprica dolce
- Zafferano
- 1 pomodoro grattugiato o salsa di pomodoro
- Rosmarino
- Olio extra vergine di oliva
- Sale
- Acqua o brodo di pollo

Se utilizzate i fagioli secchi dovrete lasciarli in ammollo almeno 12 ore e successivamente bollirli per 30 minuti a parte.

 

**Procedimento:**

Scaldate qualche cucchiaio di olio di oliva nella paella e aggiungete la carne, lasciate soffriggere bene su tutti i lati fino a che la carne risulta dorata e medio cotta, a fuoco alto per circa 15 minuti.

Abbassate il fuoco ed aggiungete le taccole ed i fagioli, soffriggete il tutto quindi aggiungete un po' di paprica dolce, il pomodoro grattugiato e continuate a tostare bene il tutto. Aggiungete ora l'acqua o il brodo fino a coprire i due cerchietti indicatori della paella, aggiungete il colorante naturale e lo zafferano.

Alzate il fuoco e lasciate bollire il tutto fino a che il livello del liquido arriva sotto i cerchietti, questo procedimento permetterà che le verdure e la carne si cucinino e il liquidi si insaporisca per bene. Regolate ora di sale, all'assaggio il brodo dovrà risultare abbastanza saporito e salato.

Aggiungete il riso a pioggia, disegnando prima un diametro e poi metà; il riso dovrà formare una montagnola che fuoriesce leggermente dal liquido, così misurerete perfettamente il rapporto acqua riso della vostra paella e risulterà alla fine bella asciutta. Rimuovete il riso e cercate di disporre ordinatamente tutti gli ingredienti e livellate la quantità di riso, d'ora in poi non potrete più mescolare!

![](https://cucinadalnord.it/wp-content/uploads/2017/06/paella.jpg)

Cucinate a fuoco alto per 10 minuti, poi abbassate il fuoco per altri 5 minuti; i rimanenti 3 minuti a fuoco nuovamente alto in modo che si formi una crosticina alla base della paella.

Disponete sopra al riso dei rametti di rosmarino, coprite con carta di giornale e lasciate riposare per 5 minuti.

![](https://cucinadalnord.it/wp-content/uploads/2017/06/paella3.jpg)

