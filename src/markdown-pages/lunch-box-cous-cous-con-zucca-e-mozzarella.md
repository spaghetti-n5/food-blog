---
title: "Lunch box cous cous con zucca e mozzarella"
slug: "lunch-box-cous-cous-con-zucca-e-mozzarella"
date: "2019-11-03"
categories: 
  - "lunch-box"
  - "primi-piatti"
  - "ricette-autunnali"
  - "ricette-vegetariane"
tags: 
  - "cipolla"
  - "cous-cous"
  - "funghi"
  - "mozzarella"
  - "zucca"
coverImage: "../images/lunchBox.jpg"
---

Ho ideato questa ricetta come la prima di una serie dove vi suggerirò una colorata lunch box fatta grazie a ricettine veloci, golose e salutari, da portare al lavoro o all'università. Questa settimana: Lunch box con cous cous, zucca e mozzarella

**Ingredienti per 2 persone:**

- 1/2 zucca hokkaido
- 2 cipolle
- 10 uvette sultanine
- 10 pinoli tostati
- cannella in polvere
- 1 cucchiaino di zucchero
- Olio extravergine di oliva
- Sale
- 200 g di cous cous
- 1 mozzarella o un formaggio a piacere, consiglio anche la feta
- Funghi chiodini misti
- 1 spicchio di aglio
- Olio piccante o pepe rosa macinato a piacere

  
  
**Procedimento:**

Lavate la zucca e tagliatela a cubetti di circa 1 cm, lasciate la buccia, si può mangiare e conferirá al piatto un tocco croccante. Affettate la cipolla sottile.

In un tegame versate un filo di olio, aggiungete la cipolla affettata e stufate dolcemente. Aromatizzate quindi con la cannella, le uvette ed i pinoli tostati in precedenza, lo zucchero ed un pizzico di sale.

Aggiungete anche la zucca, fate tostare bene, versate un goccio d'acqua calda se vedete sia necessario per la cottura. Cuocete dolcemente per circa 20-30 minuti a coperchio chiuso, fino a quando la zucca risulterà morbida.

In un altro pentolino scaldate i vostri funghi chiodini con un goccio di olio e l'aglio schiacciato.

Prepariamo ora il cous cous, seguiamo le indicazioni riportate nel pacchetto e aggiungiamo ai 100g di cous cous la relativa quantità d'cqua. Dopo 5 minuti sgranatelo con una forchetta e disponetelo sul piatto.

Sopra al cous cous servite la zucca, i funghi chiodini e la mozzarella a fette. Se vi piace potete versarci sopra un filo di olio piccante o del pepe rosa macinato.

