---
title: "Bavette al pesto"
slug: "bavette-al-pesto"
date: "2017-06-29"
categories: 
  - "primi-piatti"
  - "ricette-estive"
  - "ricette-vegetariane"
tags: 
  - "basilico"
  - "parmigiano"
  - "pecorino"
  - "pinoli"
coverImage: "../images/Bavette-al-pesto1.jpg"
---

**Ingredienti per 4 persone:**

- 320 g di bavette
- 36 foglie grandi di basilico
- 40 g di pinoli
- Mezzo bicchiere di olio extravergine di oliva delicato
- 2 cucchiai di parmigiano
- 2 cucchiai di pecorino
- 2 - 3 chicchi di sale grosso
- 1 spicchio di aglio

 

**Procedimento:**

Per realizzare il pesto utilizzeremo per velocità e rapidità il frullatore invece del classico mortaio.

È importante che il contenitore del frullatore sia bello freddo e che le foglie del basilico siano completamente asciutte.

Per ottenere un sentore di aglio ma non eccessivo, schiacciatelo e strofinatelo solo sulle pareti del frullatore senza inserirlo nel pesto vero e proprio. Per ottenere un pesto più aromatico potete tostare leggermente i pinoli in padella stando attenti a non bruciarli.

Inserite nel frullatore le foglie di basilico, i pinoli ed i grani di sale grosso, frullate a scatti per non scaldare eccessivamente le foglie versando gradualmente l'olio a filo. Il pesto dovrà risultare bello oleoso e di colore verde intenso.

Tuffate la pasta in abbondante acqua salata, arrivata a cottura scolatela in una ciotola. Aggiungete il parmigiano ed il pecorino ed amalgamate il tutto con un goccio di acqua di cottura. Aggiungete infine il pesto, rigirate il tutto e buon appetito!

