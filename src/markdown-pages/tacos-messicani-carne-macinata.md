---
title: "Tacos messicani con carne macinata"
date: "2017-06-19"
categories: 
  - "cucina-messicana"
  - "secondi-piatti"
tags: 
  - "goloso"
  - "macinato"
  - "piccante"
  - "tacos"
coverImage: "../images/Tacos1.jpg"
---

**Ingredienti per 2 persone:**

- 4 piadine di mais
- 300 g di carne macinata di maiale
- 2 cucchiai di passata di pomodoro
- 1 cipolla bianca
- 1 spicchio di aglio
- 1/4 cucchiaino di cannella in polvere
- 1/4 cucchiaino di cumino in polvere
- 1/4 cucchiaino di paprica dolce
- 1 pizzico di origano secco
- Tabasco rosso e verde
- 1 chili verde fresco
- 1 cucchiaino di zucchero
- 1 avocado
- 1 pomodoro
- 1 cipolla rossa
- Coriandolo fresco
- Olio di oliva
- Pepe nero e sale

 

**Procedimento:**

Soffriggete in un po' di olio la cipolla tagliata a cubetti, uno spicchio di aglio schiacciato ed il peperoncino tagliato a rondelle. Successivamente aggiungete le spezie e tostatele stando attenti a non bruciarle: il cumino, la cannella, la paprica e l'origano.

Aggiungete la carne macinata e tostatela inizialmente a fuoco vivace rompendola a pezzetti. Poi abbassate il fuoco e lasciate cucinare più dolcemente per 5 minuti aggiungendo 2 cucchiai di passata di pomodoro, due rametti di coriandolo fresco a pezzetti, un cucchiaino di zucchero, tabasco verde e rosso e sale. La carne dovrà risultare molto saporita e dovrete essere in grado di riconoscere le varie spezie, quindi regolate di sapore a fine cottura.

Preparate ora a parte la salsa a freddo: tagliate la cipolla rossa a metà e affettatela molto finemente e lasciatela da parte in acqua fredda per almeno 10 minuti in modo che perda il gusto forte. Mettete in una ciotola il pomodoro tagliato a cubetti, la polpa dell'avocado schiacciata con una forchetta, la cipolla scolata dalla sua acqua e foglie di coriandolo fresco. Aggiungete sale, pepe nero, abbondante tabasco verde e rosso ed olio di oliva.

Scaldate la piadina del tacos in una padella calda, dopo averla leggermente inumidita con dell'acqua, semplicemente passando la mano bagnata su entrambi i lati della piadina. Assemblate i vostri tacos aggiungendo la carne e abbondante salsa! Buon appetito!
