---
title: "Pho Chay - Zuppa vietnamita vegetariana"
date: "2017-04-21"
categories: 
  - "cucina-vietnamita"
  - "ricette-vegetariane"
  - "zuppe"
tags: 
  - "noodles-di-riso"
  - "ricette-vegetariane"
  - "tofu"
coverImage: "../images/pho-chay.jpg"
---

**Ingredienti per 2 persone:**

- 100 g di noodle di riso Pho (5 mm)
- 1 confezione di tofu
- 2 l di brodo vegetale (preparato con sedano, carota e cipolla)
- 1 stella di anice
- 1 stecca di cannella
- 2 chiodi di garofano
- Un pezzetto di zenzero fresco (circa 5 cm)
- 2 cipollotti freschi
- 2 funghi shiitake secchi messi in ammollo per almeno 8 ore in acqua fredda (se non li trovate potete sostituirli con dei funghi champignon marroni, il sapore risulterà però meno pungente e deciso)
- Coriandolo fresco
- 1 cucchiaino di zucchero
- 2 cucchiai di salsa di pesce (sostituitela con del semplice sale per la versione vegetariana)

 

**Procedimento:**

Mettete in una padella antiaderente le spezie (la cannella, la stella di anice ed i chiodi di garofano) e lasciatele leggermente bruciacchiare affinché rilascino i loro profumi. Mettete da parte le spezie ed aggiungete la parte finale bianca dei cipollotti e lo zenzero fresco tagliato a fette, lasciate tostare il tutto per qualche minuto.

Preparate un brodo vegetale semplice (carota, sedano e cipolla), aggiungete le spezie, lo zenzero, la cipolla ed i funghi shiitake affettati. Lasciate sobbollire per 30 minuti.

Nel frattempo immergete i noodles in acqua bollente senza sale, quando cotti sciacquateli sotto l'acqua fredda e scolateli bene.

Tagliate il tofu a fette sottili, asciugatelo bene e cuocetelo in padella con dell'olio di semi per 5 minuti circa.

Regolate il brodo con la salsa di pesce o il sale ed arrotondate il sapore con 1 cucchiaino di zucchero. Una volta raggiunto il sapore ottimale, rimuovete tutte le spezie.

Per l'impiattamento: mettete i noodles alla base di una piatto fondo, disponete le fettine di tofu, la parte verde dei cipollotti che avrete precedentemente tagliato finemente a rondelle, e le foglie di coriandolo, quindi aggiungetevi sopra il brodo bollente con i funghi.
