---
title: "Pizza Napoletana fatta in casa"
slug: "pizza-napoletana-fatta-in-casa"
date: "2017-12-05"
categories: 
  - "preparazioni-di-base"
  - "secondi-piatti"
coverImage: "../images/PizzaNapoletana1.jpg"
---

La pizza Napoletana, un mito ed un livello di perfezione difficile da raggiungere ma finalmente sono riuscita ad ottenere un cornicione alto e soffice! Dopo tante e tante prove con risultati più o meno soddifacenti, posso condividere con voi la mia ricetta per una pizza buona, digeribile che potete fare nel forno di casa vostra.

**Ingredienti per 2 pizze:**

- 200 g di farina 00 setacciata
- 40 g di farina 0 setacciata
- 152 g di acqua tiepida
- 3 g di lievito secco
- 5 g di sale (circa 1 cucchiaino)
- 2 pizzichi di zucchero
- 2 mozzarelle
- Passata di pomodoro
- Origano
- Ingredienti a piacere (io ho utilizzato tonno e cipolla)

**Procedimento:**

In una ciotola versate l’acqua calda, il lievito e lo zucchero, sciogliete bene il tutto ed aggiungete metà della farina setacciata. Mescolate con una forchetta ottenendo una specie di crema molto morbida. Aggiungete successivamente il sale e la farina rimanente sempre setacciandola.

Mescolate il tutto prima con la forchetta e successivamente con le mani impastando bene fino ad ottenere un impasto liscio. Rimettete l’impasto nella ciotola, coprite bene con della pellicola trasparente e lasciate riposare in un luogo caldo per 5 – 6 ore.

Nel pomeriggio riprendete l’impasto, dividetelo in due parti e impastate nuovamente le due palline separatamente. Disponete i due impasti sopra un tagliere di plastica e lasciate riposare 2 ore in un luogo caldo (ad esempio nel forno spento) coperte da un foglio di carta da forno così non si appiccicherà alla superficie dell'impasto.

![](https://cucinadalnord.it/wp-content/uploads/2017/12/pizzaNapoletana03.jpg)

Rimuovete con attenzione l’impasto, infarinate bene e procedete a stendere la pasta con le mani, creando una forma rotonda con i classici bordi grossi della pizza napoletana. Aggiungete ora la passata di pomodoro che avrete precedentemente condito con sale, olio extravergine di oliva e zucchero per correggerne l’acidita, infine spolverate la superficie con origano secco.

![](https://cucinadalnord.it/wp-content/uploads/2017/12/pizzaNapoletana02.jpg)

Mettete una padella ampia sul fuoco in modo che risulti bella calda. Quando sarà caldissima trasferiteci la pizza con l’aiuto della carta da forno, aggiungete velocemente la mozzarella e gli ingredienti che preferite e coprite subito con un coperchio. Dopo qualche minuto inizieranno a formarsi delle belle bolle su tutto il cornicione.

Dopo 5 minuti trasferite la pizza su una teglia da forno, possibilmente già calda, ed infornatela nel ripiano medio (per non evitare che la carta da forno si bruci) del forno in funzione grill. Preriscaldate bene il forno in funzione grill prima di mettere la pizza!

Lasciate cuocere per circa 3-5 minuti o finchè la mozzarella inizi a formare delle bollicine e la superficie risulti non acquosa.

![](https://cucinadalnord.it/wp-content/uploads/2017/12/pizzaNapoletana.jpg)

