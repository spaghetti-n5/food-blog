---
title: "Pasticcio con fiori di zucca e zucchine"
date: "2017-06-28"
categories: 
  - "primi-piatti"
  - "ricette-estive"
  - "ricette-vegetariane"
tags: 
  - "fiori-di-zucca"
  - "ricette-leggere"
  - "ricette-vegetariane"
  - "ricotta"
  - "zucchine"
coverImage: "../images/Pasticcio-fiori-di-zucca-e-zucchine-1.jpg"
---

Vi propongo una ricetta golosa ma fresca e leggera, di veloce preparazione e prodotti di qualità.

 

**Ingredienti per 4 persone:**

- 250 g di ricotta vaccina (non quella industriale)
- 2 hg di formaggio latteria fresco
- 4 cucchiai di parmigiano
- 3 zucchine tenere
- 20 fiori di zucca
- 1/2 bicchiere di latte
- 1 scalogno
- 2 ciuffi prezzemolo
- Pasta da pasticcio fresca
- Una noce di burro
- Olio extravergine di oliva
- Sale e pepe

 

**Procedimento:**

Affettate con il pela patate le zucchine tenendo da parte le prime fette verdi che utilizzeremo crude tagliate a cubetti successivamente. Cuocete per qualche minuto le fette di zucchina in una padella larga con un leggero soffritto di scalogno tritato, sale, pepe e olio di oliva, spegnete il fuoco ed aggiungete il prezzemolo tritato.

In una terrina dai bordi alti mettete la ricotta, che avrete precedentemente lasciato scolare dal suo siero, e montatela con una frusta aggiungendo il latte poco a poco fino ad ottenere una consistenza cremosa, infine aggiustate di sale e pepe.

Lavate i fiori di zucca, privateli delle foglioline verdi spinose e del pistillo ed apritele a libro, tamponatele per asciugarle.

Imburrate una pirofila e componete la lasagna (3 strati): disponete uno strato di pasta, poi le fette di zucchine, i fiori di zucca, la crema di ricotta, il formaggio a fette e una spolverata di parmigiano.

![](https://cucinadalnord.it/wp-content/uploads/2017/06/Pasticcio-fiori-di-zucca-e-zucchine1.jpg)

Completate l'ultimo strato con la crema di ricotta, la buccia verde delle zucchine tagliata a cubetti, un paio di striscioline di fiori di zucca, una spolverata di parmigiano e qualche noce di burro. Ricordatevi di bucare la lasagna così evaporerà e non so gonfierà come una palla.

Infornate a 180 °C per una ventina di minuti, poi in funzione gratinatura per ottenere una bella crosticina.
