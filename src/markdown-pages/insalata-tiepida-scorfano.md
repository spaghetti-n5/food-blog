---
title: "Insalata tiepida di scorfano"
slug: "insalata-tiepida-di-scorfano"
date: "2017-09-01"
categories: 
  - "antipasti-ed-aperitivi"
  - "ricette-estive"
  - "secondi-piatti"
tags: 
  - "patata"
  - "scorfano"
  - "zucchine"
coverImage: "../images/Insalata-di-scorfano.jpg"
---

Vi propongo una ricetta estiva, fresca e veloce da servire come secondo piatto o antipasto, con filetti di scorfano, patate lesse, pomodori e zucchine.

 

**Ingredienti per 4 persone:**

- 400 g di filetti di scorfano
- 1 patata di media grandezza
- 1 zucchina freschissima
- 4 pomodori picadilli oppure due ramati ben sodi e maturi
- 1 spicchio di aglio
- 3 rametti di prezzemolo
- 3 cucchiai di olio extravergine delicato
- Succo di 1\2 limone biologico
- Sale e pepe

 

**Procedimento:**

Pelate e tagliate la patata a cubetti regolari così la cottura sarà uniforme e lessateli in acqua salata per circa 10 minuti partendo da acqua fredda. Tagliamo a cubetti anche la zucchina che tufferete nell’acqua in ebollizione nell’ultimo minuto. Un vecchio trucchetto per cuocere le verdure insegna che le verdure “sotto terra” si devono cucinare bollite partendo da acqua fredda mentre quelle “sopra terra” direttamente in acqua bollente.

I pomodori vanno sbollentati interi per qualche minuto e privati della buccia. Successivamente eliminate i semi e tagliateli a filetti. Mettete ora tutte le verdure da parte in una terrina.

Prepariamo ora il pesce, eliminate attentamente tutte le spine e tagliatelo sempre a cubetti regolari. Scaldate una padella antiaderente con 2 cucchiai di olio extravergine di oliva ed uno spicchio d' aglio schiacciato, aggiungete i cubetti di scorfano e cuocete a fuoco vivace per 5 minuti salando e pepando.

Aggiungete il pesce alle verdure e condite il tutto con una citronette fatta mescolando a parte olio extravergine di oliva, succo di limone, sale, pepe ed un cucchiaio di prezzemolo tritato.

