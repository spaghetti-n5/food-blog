---
title: "Crema di zucca, porri e patate"
slug: "crema-di-zucca-porri-patate"
date: "2017-11-19"
categories: 
  - "primi-piatti"
  - "ricette-autunnali"
  - "ricette-vegetariane"
  - "zuppe"
tags: 
  - "curcuma"
  - "funghi"
  - "patate"
  - "porri"
  - "zucca"
coverImage: "../images/crema-di-zucca.jpg"
---

L'autunno è la stagione della zucca e dei funghi, ho quindi deciso di utilizzare entrambi questi ingredienti per preparare una crema di zucca cremosa e saporita accompagnata da crostini croccanti e funghi misti.

 

**Ingredienti per 2 persone:**

- 250 - 300 g di zucca (io ho usato la zucca di Hokkaido)
- 2 patate
- 1 porro
- 10 funghi misti (quelli che preferite)
- 1 fetta di pane
- 1 cucchiaino di curcuma
- Olio extravergine di oliva
- Sale e pepe nero

 

**Procedimento:**

Pulite la zucca dalla buccia esterna, dai filamenti interni e dai semi, e tagliatela a cubi. Sbucciate le patate e tagliate anch'esse a cubi. Infine affettate finemente il porro.

In una casseruola scaldate un goccio di olio di oliva, aggiungete il porro e cuocetelo a fiamma dolce finché risulterà morbido. Aggiungete quindi la zucca e le patate e tostatele bene, salate e aggiungete la curcuma. Aggiungete acqua calda o brodo vegetale fino a coprire le verdure e lasciate cuocere a fuoco medio per 30 minuti circa. Quando le verdure saranno ben morbide, frullate con un minipimer ottenendo una consistenza ben cremosa ed omogenea.

A parte preparate i crostini di pane croccante: scaldate un goccio di olio in una padella ed aggiungete il pane tagliato a cubetti e tostatelo in modo che risulti croccante; a piacere potete insaporirlo con un aglio schiacciato o del rosmarino. Togliete i crostini e lasciateli da parte; nella stessa padella versate un goccio di olio di oliva e cuocete i funghi a fiamma vivace, salate e lasciateli da parte.

Servite la vostra crema ben calda accompagnata dai crostini croccanti ed i funghi, completate con una macinata di pepe nero.

