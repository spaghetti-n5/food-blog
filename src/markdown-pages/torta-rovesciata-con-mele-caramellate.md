---
title: "Torta rovesciata con mele caramellate"
date: "2018-03-08"
categories: 
  - "dolci"
tags: 
  - "burro"
  - "mele"
  - "tarte-tatin"
  - "uova"
  - "zucchero-muscovado"
coverImage: "../images/tartatain-1.jpg"
---

La torta rovesciata con mele caramellate è una ricetta molto ricca e golosa, la base è composta di mele e caramello sopra le quali viene versato un semplice impasto; a cottura ultimata la torta viene rovesciata, creando una consistenza appiccicosa e ricca di zucchero.

Prende ispirazione dalla famosa _tarte Tatin_, una torta di mele capovolta, tipica della Francia, in cui le mele sono caramellate in burro e zucchero prima della cottura della torta e ricoperte da uno strato di pasta brisé.

Lo zucchero muscovado è un tipo di zucchero di canna dal colore scuro, non raffinato (o raffinato solo in parte), a cui viene aggiunta una percentuale di melassa, che gli conferisce il suo caratteristico sapore che ricorda la liquirizia, è molto scuro e leggermente più granuloso e appiccicoso.

 

**Ingredienti per una tortiera di 22 cm di diametro:**

Per il caramello:

- 90 g di burro
- 60 g di zucchero semolato
- 30 g di zucchero muscovado scuro
- 1 goccio di limone

Per la torta:

- 2 mele
- 100 g di zucchero semolato
- 2 uova biologiche
- 140 ml latte
- 30 ml di olio di semi
- 1 cucchiaino di lievito in polvere
- 1 pizzico di sale
- 1 pizzico di cannella
- 200 g farina 00
- Buccia di limone o vaniglia

 

**Procedimento:**

In una ciotola preparate gli ingredienti secchi: farina e lievito setacciati, zucchero, sale e cannella. In un'altra ciotola aggiungete le uova intere e sbattete con una frusta a mano leggermente, senza montare troppo le uova. Aggiungete quindi l'olio ed il latte ed un profumo a vostro piacere: potete usare la buccia di un limone non trattato oppure una stecca di vaniglia.

Pelate e tagliate due mele a fettine regolari. Preparate una tortiera con cerniera rivestita di carta da forno. In un pentolino fate sciogliere i 90 g di burro, quindi aggiungete lo zucchero ed un goccio di limone. Fate sobbollire in modo da fare un caramello per 5 minuti.

Ora unite il composto liquidi su quello secco ed amalgamate con una frusta fino ad ottenere una consistenza omogenea.

Versate subito il caramello ancora bollente nella tortiera, disponete le mele a raggiera sopra il caramello. Versate quindi l'impasto ed infornare 180°C per 40 minuti.

![](https://cucinadalnord.it/wp-content/uploads/2018/03/tartatain1.jpg)

Sfornate la torta e lasciate che si raffreddi leggermente per una decina di minuti; passate un coltello da burro lungo il bordo, togliete la cerniera della torta e con attenzione capovolgetela con l'aiuto di un piatto.

Potete servire questa torta tiepida con una pallina di gelato alla vaniglia o al fiordilatte, o semplicemente da sola tiepida o a temperatura ambiente. Buon appetito!
