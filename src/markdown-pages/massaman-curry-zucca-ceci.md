---
title: "Massaman curry con zucca e ceci"
date: "2017-09-23"
categories: 
  - "cucina-thailandese"
  - "cucine-del-mondo"
  - "ricette-vegetariane"
  - "secondi-piatti"
tags: 
  - "bacelli-di-piselli"
  - "ceci"
  - "curry"
  - "latte-di-cocco"
  - "patate"
  - "ricette-facili"
  - "ricette-vegetariane"
  - "zucca"
coverImage: "../images/Massaman-curry.jpg"
---

Un curry thailandese vegetariano dal sapore leggermente dolciastro enfatizzato dalla zucca ma rinfrescato dai piselli croccanti e lime.

 

**Ingredienti per 2 persone:**

- 3 fette di zucca
- 1 patata media
- 1 cipolla
- 15 baccelli di piselli
- 6 cucchiai di ceci precotti
- 6 foglie di lime
- 2 cucchiai di pasta di curry tipologia Massaman
- 400 ml di latte di cocco
- 2 cucchiai di salsa di pesce
- 1 cucchiaino di zucchero
- 2 cucchiai di succo di lime
- 100 g di riso tailandese jasmine
- Goccio di olio di semi

 

**Procedimento:**

Iniziate con la preparazione delle verdure. Pelate le patate e la zucca tagliatele a cubi in modo che si possano cucinare in 20 minuti circa. Tagliate la cipolla in 4 pezzi e sfogliatela leggermente. Lavate i piselli e scolate i ceci.

Cucinate il riso in acqua bollente salata, seguendo le indicazioni sulla confezione.

Scaldate il wok con 2 cucchiai di olio di semi e aggiungete la pasta di curry, scaldate bene finché il curry inizia a rilasciare tutti i suoi profumi. Aggiungete poco a poco il latte di cocco, dissolvendo la pasta di curry all'interno e creando una salsa omogenea. Strappate la nervatura centrale alle foglie di lime e aggiungetele alla salsa.

Non appena il latte di cocco prende il bollore, procedete alla cottura delle verdure in modo graduale a fuoco medio. Aggiungete inizialmente le patate e la zucca, trascorsi circa 15 minuti aggiungete gli ingredienti restanti in modo che rimangano croccanti. Lasciate sobbollire per 5 minuti a fuoco medio-alto e successivamente per 2 minuti a fuoco basso.

Le verdure dovranno risultare cotte ma ancora al dente e la pasta di curry dovrà essere lucida e dovrete poter notare che l'olio naturale intrinseco della pasta di curry si sia separato creando delle goccioline rossastre.

Ultimata la cottura aggiungete un cucchiaio di zucchero, 2 cucchiai di salsa di pesce e 2 cucchiai di lime. Servite ben caldo con il riso jasmine.
