---
title: "Fusilli con melanzane striate e pepe di Timut"
slug: "fusilli-melanzane-striate-pepe-timut"
date: "2018-05-22"
categories: 
  - "primi-piatti"
  - "ricette-vegetariane"
tags: 
  - "basilico"
  - "melanzane"
  - "melanzane-striate"
  - "pepe-di-timut"
  - "pinoli"
coverImage: "../images/fusilli-melanzane.jpg"
---

La particolaritá di questi fusilli con melanzane striate e pepe di Timut è proprio il pepe stesso, proviene dal Nepal ed è parente botanico del Pepe di Szechuan.

Ha le bacche più piccole e scure ed estremamente profumate. L'aroma è molto intenso e forte, con un eccezionale nota agrumata che ricorda il pompelmo e il complesso profumo del frutto della passione.

Essendo un pepe dalle note aromatiche intense non è necessario eccedere nell'uso o il suo profumo sarà prevaricante sugli altri sapori del piatto.

Il pepe di Timut si utilizza tostando le bacche a secco in padella calda e rompendole al mortaio. In cucina si accosta bene con il pesce bianco ed i frutti di mare.

**Ingredienti per 2 persone:**

- 140 g di fusilli
- 1 melanzana striata grande o 2 piccole
- 1 manciata di pinoli
- 10 foglie di basilico
- Olio extravergine di oliva
- 1 spicchio di aglio
- 4 bacche di pepe di Timut tostato e schiacciato al mortaio
- Sale

**Procedimento:**

In una padella insaporite abbondante olio extravergine di oliva con uno spicchio d'aglio schiacciato. Aggiungete le melanzane tagliate a piccoli cubetti, salate e cuocete a fuoco moderato finché le melanzane risulteranno ben cotte e cremose. Eliminate l'aglio e frullate le melanzane con il basilico fresco fino ad ottenere una salsa omogenea.

Nel frattempo tostate i pinoli in una padella senza olio e cuocete la pasta ben al dente.

Amalgamate i fusilli e la salsa di melanzane aiutandovi con l'acqua di cottura della pasta. Servite i fusilli ben caldi, con i pinoli tostati, il pepe di Timut ed un goccio di olio extravergine di oliva.

