---
title: "Gamberi Thailandesi al tamarindo"
slug: "gamberi-thailandesi-al-tamarindo"
date: "2018-07-01"
categories: 
  - "antipasti-ed-aperitivi"
  - "cucina-thailandese"
  - "ricette-estive"
tags: 
  - "gamberi"
  - "piccante"
  - "salsa-di-pesce"
  - "tamarindo"
coverImage: "../images/gamberi_tamarindo.jpg"
---

I gamberi thailandesi al tamarindo sono un piatto veloce da realizzare, molto particolare, che combina l'acidità del tamarindo con la dolcezza dello zucchero di palma e dei gamberi. Questo antipasto porterà un'aria nuova ed originale alle vostre cene, da proporre soprattutto in una cena con amici, rimarranno stupiti dalla combinazione e bilanciamento dei sapori.

La salsa a base di tamarindo avrà un sapore pieno e complesso, aumentato dalla piccantezza dei peperoncini, che verrà controbilanciato dalla freschezza dell'insalata iceberg.

Provate anche voi questa ricetta, sarà un successo per voi amanti della cucina thai come me!

**Ingredienti per 2 persone:**

- 6 gamberi sgusciati e puliti
- 6 foglie di insalata iceberg
- Un cucchiaio di olio di semi
    
- 1 peperoncino fresco serrano verde affettato
    
- 1 peperoncino fresco thai rosso affettato a piacere
    

Per il pesto:

- 1 scalogno
- 2 spicchi di aglio privati del germe interno
- 1 peperoncino thai fresco rosso
- 2 radici di cilantro o gambi

Per la salsa:

- 3 cucchiai di zucchero di palma (potete sostituirlo con lo zucchero di canna)
- 1 cucchiaio di salsa di pesce
- 2 cucchiai di estratto di tamarindo
- 1/2 tazza di brodo di pollo

**Procedimento:**

Per prima cosa tagliate grossolanamente gli spicchi d'aglio, il peperoncino, il cilantro e lo scalogno. Quindi realizzate un pesto grossolano con l'aiuto del mortaio.

Scaldate il wok con un cucchiaio di olio di semi, aggiungete i gamberi pelati e fateli sigillare da entrambi i lati (2 minuti circa, completerete la cottura dei gamberi alla fine. Togliete i gamberi e lasciateli da parte.

Abbassate ora la fiamma ed aggiungete nel wok con l'olio insaporito dai gamberi il pesto. Lasciate insaporire a fuoco moderato, aggiungete quindi il brodo di pollo, lo zucchero, la salsa di tamarindo e la salsa di pesce. Mescolate bene il tutto facendo sciogliere lo zucchero. Ora rialzate la fiamma e fate addensare la salsa.

Quando la salsa si sarà ben addesata, aggiungete i gamberi ed i peperoncini verdi e rossi tagliati a rondelle. Glassate bene i gamberi e portatelo a cottura.

Servite i vostri gamberi thailandesi al tamarindo ben caldi sopra un letto di insalata iceberg affettata e copriteli con la salsa.

