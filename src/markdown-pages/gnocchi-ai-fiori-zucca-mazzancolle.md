---
title: "Gnocchi ai fiori di zucca con mazzancolle"
slug: "gnocchi-ai-fiori-zucca-mazzancolle"
date: "2017-07-09"
categories: 
  - "gnocchi"
  - "primi-piatti"
tags: 
  - "fiori-di-zucca"
  - "gnocchi"
  - "mazzancolle"
  - "scampi"
coverImage: "../images/Gnocchi-con-fiori-di-zucca.jpg"
---

**Ingredienti per 4 persone:**

- 1 kg di patate
- 300 g di farina 0 o 1 (è una farina meno raffinata e ricca del germe di grano)
- 40 fiori di zucca (daranno un leggero gusto vanigliato agli gnocchi)
- 10 pomodorini datterini
- 400 g di code di mazzancolle
- 4 scampi
- 1 spicchio d'aglio
- Olio extravergine di oliva
- Sale
- 1 peperoncino secco
- 2 rametti di prezzemolo

 

**Procedimento:**

Prima di tutto pulite i fiori di zucca dal pistillo e dalle foglie verdi esterne, poi tagliateli a pezzettini molto piccoli. Preparate gli gnocchi seguendo la ricetta Gnocchi di patate e aggiungendo i fiori di zucca all’impasto.

Pulite gli scampi privandoli delle parti pungenti e tagliate la parte della coda a metà in lunghezza; sgusciate le mazzancolle e privatele del filo nero dell'intestino.

Soffriggete in una padella con un goccio di olio lo spicchio d’aglio, il peperoncino sbriciolato e qualche rametto di prezzemolo. Aggiungete gli scampi poggiandoli dalla parte del taglio, così da sigillarli, e le mazzancolle. Non appena cambiano colore e diventano rossi, toglieteli dalla padella e trasferiteli in una ciotola che coprirete con della pellicola trasparente, i crostacei si manterranno così belli umidi.

Nella stessa padella aggiungete i pomodorini tagliati a meta e soffriggete con un pizzico di sale.

Tuffate gli gnocchi in acqua bollente salata e non appena verranno a galla, trasferiteli nella pentola con i pomodorini e lasciateli insaporire con un po' di acqua di cottura. Infine aggiungete i crostacei e rimescolate il tutto.

