---
title: "Focaccia all'olio extravergine di oliva"
date: "2017-07-13"
categories: 
  - "impasti"
  - "preparazioni-di-base"
  - "ricette-vegetariane"
tags: 
  - "focaccia"
coverImage: "../images/Focaccia.jpg"
---

**Ingredienti:**

- 500 g di farina 0 o 1 semi integrale
- 350 g di acqua tiepida
- 1 cucchiaino di sale
- 3-4 g di lievito di birra secco
- 1⁄2 cucchiaio di zucchero
- Olio extravergine di oliva

 

**Procedimento:**

Useremo poco lievito e lasceremo lievitare a lungo così la focaccia sarà soffice e digeribile. In una terrina aggiungete l'acqua tiepida, il lievito e 1⁄2 cucchiaio di zucchero. Aggiungete la farina e impastate con un cucchiaio di legno, poi il sale e trasferite l'impasto su una spianatoia. Lavorate l’impasto per 10 minuti finché sarà elastico, ripiegando la pasta su se stessa ed incorporando aria. Formate una palla e mettetela nella terrina ungendola con olio, incidete la superficie del panetto formando una croce e lasciate lievitare coperto da pellicola in un luogo tiepido e riparato.

Dopo un’ora sgonfiate l'impasto e rimpastatelo lasciandolo nel recipiente. Si può ripetere questa operazione per un paio di volte, ottenendo cosi un impasto più leggero e digeribile.

Rovesciate l'impasto su una placca coperta con carta da forno e stendetelo delicatamente con le mani bagnate lasciando l'impronta delle dita. L'altezza della focaccia sarà a vostro piacimento, a me piace soffice quindi la lascio piuttosto alta.

Lasciate lievitare ancora per 1⁄2 ora, poi con un pennello da cucina bagnate la superficie con una miscela di acqua e olio, spargete grani di sale grosso e aghi di rosmarino. Infornate la focaccia nel forno preriscaldato a 180° per 20 minuti.

Sarà cotta quando la superficie sarà dorata e il fondo alzandolo sarà cotto. Ci sarà uno splendido profumo di pane se avremo usato delle ottime farine.
