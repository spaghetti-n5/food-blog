---
title: "Focaccia ripiena in padella"
slug: "focaccia-ripiena-in-padella"
date: "2017-05-09"
categories: 
  - "impasti"
  - "secondi-piatti"
tags: 
  - "caciotta"
  - "focaccia"
  - "speck"
  - "zucchine"
coverImage: "../images/focaccia-ripiena.jpg"
---

La focaccia in padella è un'alternativa alla classica pizza e focaccia cotte in forno. Ricca di sapore e divertente da preparare e servire, potete realizzarla con gli ingredienti che più vi piacciono, io ho scelto in questo caso zucchine grigliate, caciotta e speck.

 

**Ingredienti:**

- 290 g di farina 00 setacciata
- 5 pizzichi di sale
- 2 pizzichi di zucchero
- Acqua tiepida (un bicchiere)
- 4 g di lievito secco
- 1 zucchina
- Qualche fetta di speck
- Una mozzarella
- 2- 3 fette di caciotta
- Qualche cucchiaio di passata di pomodoro (a piacere)
- Origano (a piacere)
- Sale e zucchero
- Olio di semi e di oliva

 

**Procedimento:**

Setacciate la farina e disponetela in una ciotola, aggiungete il sale in un angolo, lo zucchero in un altro. Sciogliete il lievito nell'acqua tiepida e aggiungetelo gradualmente alla farina. Incorporate l'acqua alla farina lasciando in un primo momento il sale da un lato separato, amalgamatelo solo successivamente. Ottenete così un impasto che potete lavorare con le mani, quindi disponetelo su una spianatoia e lavoratelo per una decina di minuti finché la superficie risulti liscia, omogenea ed elastica; create quindi una palla e disponetela in una ciotola. Con un coltello realizzate una croce sulla parte superiore, coprite con la pellicola trasparente e lasciate riposare in un luogo caldo per almeno 2 ore o finché l'impasto sia raddoppiato di volume. Più lascerete lievitare la pasta, più sarà leggera e digeribile.

Trascorse le 2 ore, riprendete l'impasto, dividetelo in 2 (una delle due parti dovrà essere più grande perché dovrà servire come base della focaccia) ed impastate ognuna delle 2 parti singolarmente. Realizzate ora due palline che dovranno riposare per almeno altre 2 ore coperte per realizzare così la seconda lievitazione.

Realizzate ora il ripieno: tagliate le zucchine sottili e grigliatele con un goccio di olio, quindi salatele e lasciatele raffreddare. Preparate la mozzarella tagliata a piccoli cubetti su un tagliere e lasciate che perda bene tutto il suo latte, altrimenti fuoriuscirà dalla focaccia al momento della cottura. Tagliate anche la caciotta a piccoli cubetti. Se volete utilizzare il pomodoro, conditelo a parte con sale, un pochino di zucchero ed origano.

Prendete ora le 2 palline di pasta e la padella che andrete ad utilizzare per la sua cottura, possibilmente con fondo alto ed antiaderente. Stendete il primo disco di pasta con un mattarello ottenendo una forma circolate delle dimensioni della padella, dovrà ricoprirne anche i bordi. Quindi oliate la padella con un goccino di olio di semi e disponete all'interno il disco di pasta. Aggiungete il pomodoro e distribuitelo sulla superficie. Stendete quindi uno strato di zucchine, poi aggiungete la mozzarella e la caciotta ed infine le fettine di speck tagliate a pezzetti.

![](http://176.9.41.35:8000/wp-content/uploads/2017/05/focaccia-ripiena3-1024x682.jpg)                      ![](http://176.9.41.35:8000/wp-content/uploads/2017/05/focaccia-ripiena4-1024x682.jpg)

Stendete ora il secondo disco, dovrà essere più sottile affinché risulti la parte superiore croccante mentre la base morbida e panosa. Disponete il disco di pasta sopra la vostra padella e richiudete i bordi accuratamente richiudendo i due dischi inferiore e superiore e ripiegandoli formando una cornice. Bucherellate leggermente la superficie con una forchetta, spennellatela con un filo di olio extra vergine di oliva e salatela appena (creerà un effetto gradevole al palato). Ora la vostra focaccia è pronta per essere cotta.

Disponete la padella sul fuoco con coperchio, sarà necessario un fuoco abbastanza dolce per non bruciare la parte inferiore della focaccia. Lasciatela cuocere per 10 - 12 minuti su un lato. Adesso è necessario farla cuocere sull'altro lato: potete aiutarvi con un piatto leggermente oliato, girarla e rimetterla nella stessa padella; oppure utilizzare direttamente una seconda padella leggermente oliata e continuare la cottura della focaccia nella nuova padella. Cucinatela ora per altri 10 - 15 minuti sempre a fuoco dolce e coperta.

Una volta cotta rigirate la focaccia in un piatto ed aspettate qualche minuto prima di tagliarla. Buon appetito!!!!!

![](http://176.9.41.35:8000/wp-content/uploads/2017/05/focaccia-ripiena2.jpg)

